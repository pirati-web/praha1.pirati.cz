---
layout: post
category: blog
title: Bývalý starosta Prahy 1 Oldřich Lomecký čelí obvinění v souvislosti s privatizací bytu, hrozí mu až 10 let vězení
date: '2021-02-09'
author: David Bodeček
image: articles/2021/2021-02-10-byvaly-starosta-prahy-1-oldrich-lomecky-celi-obvineni.jpg
tags:
  - Oldřich Lomecký
  - starosta
  - obvinění
  - privatizace bytů
  - vězení až 10 let
---

Bývalý starosta Prahy 1 Oldřich Lomecký (dříve TOP 09) byl obviněn ze spáchání zločinu zneužití pravomoci úřední osoby. V případě odsouzení mu hrozí až 10 let vězení. Bez vědomí rady či zastupitelstva Lomecký podepsal kupní smlouvu k luxusnímu bytu v centru Prahy 1 za 7 milionů korun, což byla až pátá nejlepší nabídka. Nejlepší nabídku přes 18 milionů podala Olga Grillová, dcera Ivany Tykač. Ta se však nabídky vzdala, aby následně byt o výměře 227 m2 o několik měsíců později získala za 10 milionů její firma.

Na okolnosti pochybných prodejů obecních bytů na Praze 1 od listopadu 2016 upozorňoval David Bodeček (Piráti), současný zastupitel Prahy 1, který vedení radnice opakovaně informoval, že se Lomecký snaží za zcela nepochopitelných důvodů ovlivnit tehdy probíhající výběrové řízení na prodej bytů, aby Lomecký získal prospěch pro jeden z tehdy vytipovaných bytů.

_„Tuto informaci jsem si ověřil z vícero zdrojů. Bylo mi potvrzeno, že Lomecký přišel na jednání poradního orgánu, který měl vliv na výsledek výběrového řízení. Tam řekl, že pokud nevzejde doporučení, které on prosazuje, tak zruší celé výběrové řízení. Tak se i částečně stalo, což mě přimělo zjistit důvody, proč zrovna mně nebyl prodán byt, k němuž jsem v rámci soutěže podal nejvyšší nabídku,“_ vzpomíná Bodeček.

Současný předseda kontrolního výboru MČ Praha 1 Bodeček při studiu podkladů k výběrovému řízení našel rozpory ve znaleckých posudcích. Seznam 22 bytů, u nichž se posudky zpracovávaly, byly rozděleny na polovinu a každá byla předána k posouzení jinému znalci. Výsledné posudky byly diametrálně odlišné.

_"Nejkurióznější bylo, že ti, kteří měli na starosti správu obecního majetku, mě přesvědčovali, že při prodeji obecního majetku se nemusí vycházet z ceny obvyklé a případná odchylka se nemusí zdůvodňovat. Vinu svalovali na hlavní město Praha,“_dodává k tomu Bodeček.

Lomecký se v roce 2017 pokusil znevěrohodnit Bodečka tím, že na něj podal trestní oznámení, ve kterém tvrdil, že se Bodeček spolčil s vyšetřovatelem případu, který začal prošetřovat podivné prodeje bytů, kterých se Lomecký účastnil. Oba jsou homosexuálové, patří do stejné gay komunity, psal Lomecký v trestním oznámení. To oznámení policie odložila, protože se ukázalo, že informace z trestního oznámení byly smyšlené a nezakládají se na pravdě.

_„Oldřich Lomecký patří minimálně před soud. Ctím presumpci nevinny. Bude však zajímavé prověřit okolnosti, které Lomeckého vedly k prodeji luxusního obecního bytu do rodiny, která v minulosti na Praze 1 skoupila plno obecních půd, ve kterých vybudovala desítky bytů pro krátkodobé pronájmy. Věřím, že u soudu budou vypovídat ti, co doposud vypovídat odmítají,“_  uzavírá Bodeček.  
  
![](https://www.piratskelisty.cz/upload/thumbs/w600/5000.jpg)

_Předseda kontrolního výboru MČ Praha 1 David Bodeček_
