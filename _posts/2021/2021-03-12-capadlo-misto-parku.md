---
layout: post
category: blog
title: Čapadlo místo parku u Novotného lávky
date: '2021-02-09'
author: Tomáš Vích
image: articles/2021/2021-03-12-capadlo-misto-parku.jpg
tags:
  - Čapadlo
  - Novotného lávka
  - Kácení stoletého javoru
---



Kdo sledujete komunální dění v Praze, zřejmě jste zaregistrovali kauzu a [Petici proti kácení stoletého javoru stříbrného](https://www.petice.com/petice_proti_kaceni_javoru_stibrneho__praha_1_u_karlovych_lazni) v tzv. Anenském trojúhelníku u Novotného lávky nedaleko Karlova mostu.  
 
  
**Oč jde?**  
V minulém volebním období v roce 2017 si objednal bývalý starosta Oldřich Lomecký od architekta Marka Tichého, TaK, [návrh obnovy tzv. čapadla](https://tak2002.cz/project/verejny-prostor-pri-ulici-karoliny-svetle/), tj. tunelu spojujícího ulici Karoliny Světlé s řekou. Čapadla byly původně mezery v pobřežních zídkách, později klenuté průchody v nábřežních zdech, u kterých se čapaly a rozebíraly připlavené vory. Na první pohled roztomilý návrh zpřístupňující řeku má ale v konkrétní situaci skromného Anenského trojúhelníku problém. Aby se mohl zrealizovat, je nutné odtěžit zdejší park a pokácet monumentální stoletý javor stříbrný. Když jsme toto v roce 2019 jako nově příchozí koalice ve složení Praha Sobě, Piráti, My co tady žijeme a Zelení zjistili, projekt jsme dali k ledu s tím, že je třeba se postarat o park, ale rozhodně jej nelze „revitalizovat“ tím, že jej zadláždíme a zrušíme. V přehřátém a 99% zastavěném Starém Městě je totiž každý takovýto plácek k úlevnému nadechnutí rodinným stříbrem, který je třeba si pro zachování obyvatelnosti v superhusté zástavbě hýčkat a šlechtit.  

![Návrh čapadla, TaK 2017](https://blog.aktualne.cz/media/658/20210312-01-42-verejny-prostor-pred-jd-viz-2-bez-t.jpg%20649.jpg "Návrh čapadla, TaK 2017")

Návrh čapadla, TaK 2017

Situace se ale díky reinstalaci Petra Hejmy na starostu v lednu 2020 vrátila do starých Lomeckého pořádků, kdy jsou zájmy obyvatel a udržitelného rozvoje ignorovány a přednost dostávají projekty, které slouží čert ví komu a které jsou odlivem financí z pokladny městské části. Čapadlo konkrétně je investice za 26 milionů korun. Absurdní je, že na dech beroucí zrušení parčíku mají přijít peníze z dotace na "rozšiřování zeleně, zachování stávajících stromů a zadržování vody". Proslýchá se, že u řeky má být přístaviště pro lodičky, které se ale na vodu v okolí Karlova mostu už ani nevejdou. Dopravní kapacitu řeky už dnes není vhodné jakkoli zvyšovat.  
  
Návrh čapadla je problematický jak z hlediska urbanistického a památkového, tak z hlediska protipovodňových opatření. Národní památkový ústav, který považuje návrh za nepřípustný, argumentuje, že drobný vegetační trojúhelník je jedním z mála zahradně upravených prostorů Starého Města, dotvářejících charakteristické prostředí Pražské památkové rezervace. Jakkoli je nyní oplocen nevzhledným pletivem, jeho význam coby vegetačního akcentu v historické zástavbě je zásadní. Na daném místě se vždy nacházel volný, nezastavěný prostor, případně zahradní plocha. Stávající svažitou vegetační plochu proto není v žádném případě žádoucí odtěžovat a zpevňovat. Předkládaný návrh přímo spojuje řešený prostor s řekou, aniž by řešil úroveň víceletých průtoků Vltavy, přičemž vytěžením svahu vytváří nový retenční, téměř bezodtokový prostor, který způsobí komplikace pro protipovodňová opatření díky akumulaci vody v navrhované terénní kapse.  
  

![Park u Novotného lávky v návrhu Metropolitního plánu](https://blog.aktualne.cz/media/658/20210312-Anensk%C3%A1%20a%20649.jpg "Park u Novotného lávky v návrhu Metropolitního plánu")

Park u Novotného lávky v návrhu Metropolitního plánu

  
  
Je pozoruhodné, že zatímco ve stávajícím územním plánu je plocha parku vedena nepochopitelně jako zastavitelná, aktuálně projednávaný Metropolitní plán ctí současný stav a zelený trojúhelník opravdu chrání jako městský místní park, což v souvislosti s tím, že náměstí Miloše Formana či hřiště Na Františku nebo hřiště v Masné plánuje zastavět, je opravdu významný názor hodný zamyšlení.  
  
**Napínavá situace**  
Situace je dnes lehce infarktová. V době pandemie zastupitel za Zelené v Praze 1 Petr Kučera na vývěsce radnice zjistil, že se od pátku 12.3. 2021 chystá stavební zábor na místě parku, a došlo mu, že starosta Hejma zřejmě nevhodný záměr čapadla odmítá opustit. Kučera vypsal petici na záchranu javoru stříbrného a celá opozice společně vyvolává mimořádné zastupitelstvo, které by mělo tento konfliktní kuriózní záměr veřejně projednat. Tak jsme se dnes ráno společně na místě sešli a díky přítomnosti Jana Čižinského, lídra Prahy Sobě, se povedlo svolat mimořádné jednání Rady hl. m. Prahy a díky její iniciativě starosta Prahy 1 Hejma radnímu HMP pro životní prostředí Petru Hlubučkovi (oba STAN) přislíbil, že s kácením javoru počká do 26. března, dokud nebude vše dostatečně transparentně zparticipováno. Nás teď tedy bude čekat náročný úkol zparticipovat starostu Petra Hejmu, že se v Praze v 21. století parčíky v centru už v žádném případě nevybagrovávají a nenahrazují dlažbou, a zdravé stoleté stromy že se nekácí prostě proto, že to je k lidem bezohledné, neekologické a neekonomické, a vůbec celkově trvale neudržitelné.  
  
**  
Díky všem za podporu a za vaše podpisy pod  [petici](https://www.petice.com/petice_proti_kaceni_javoru_stibrneho__praha_1_u_karlovych_lazni)!**  
  
  
  

![Demonstrace na záchranu javoru na Smetanově nábřeží, ráno 12. 3. 2021. Do megafonu mluví Vít Masare, vedle Pavel Čižinský a s plakátem Petr Kučera](https://blog.aktualne.cz/media/658/20210312-IMG_20210312_082602.jpg%20a%20649.jpg "Demonstrace na záchranu javoru na Smetanově nábřeží, ráno 12. 3. 2021. Do megafonu mluví Vít Masare, vedle Pavel Čižinský a s plakátem Petr Kučera")

Demonstrace na záchranu javoru na Smetanově nábřeží, ráno 12. 3. 2021. Do megafonu mluví Vít Masare, vedle Pavel Čižinský a s plakátem Petr Kučera

  

![Asistence policie, 12. 3. 2021](https://blog.aktualne.cz/media/658/20210312-IMG_20210312_102805.jpg%20a.jpg%20649.jpg "Asistence policie, 12. 3. 2021")

Asistence policie, 12. 3. 2021

![Park u Novotného lávky, v popředí lípa srdčitá, v pozadí javor stříbrný, 12. 3. 2021](https://blog.aktualne.cz/media/658/20210312-Anensk%C3%BD%20troj%C3%BAheln%C3%ADk%20park.jpg "Park u Novotného lávky, v popředí lípa srdčitá, v pozadí javor stříbrný, 12. 3. 2021")

Park u Novotného lávky, v popředí lípa srdčitá, v pozadí javor stříbrný, 12. 3. 2021
