---
layout: post
category: blog
title: 'Staré struktury pod novou hlavičkou. Správkyni chat Prahy 1 v Janově střídá v čele její syn'
date: '2021-09-01'
author: 
image: articles/2020-03-12-platy-nasich-politiku.jpg
tags:
  - správce chaty
  - chata v Janově
  - staré struktury
---

**Praha, 1. 9. 2021 - Rada MČ Praha 1 vybrala na post ředitele Školy v přírodě v Janově nad Nisou člověka, který byl opozicí kriticky zmiňován ještě před vyhlášením výběrového řízení. Tento člověk fakticky doposud správu objektů v Janově zajišťoval. Nově zřízenou příspěvkovou organizaci, která měla vyřešit předešlé špatné hospodaření i podivné praktiky správkyně Ireny Mühlové, nahrazuje její syn. Romana Mühla radě navrhla konkurzní komise v čele s místostarostkou pro školství Evou Špačkovou (ODS). Nejvhodnější osobu rada vybrala z pouhého jednoho uchazeče. Druhého zájemce komise vyřadila kvůli absenci vysokoškolského vzdělání. Přitom uchazeč provozuje v Janově jinou školu v přírodě, a to již více než 16 let.**

Špačková se již dříve odmítala zabývat problematickým nehospodárným vedením areálu pod dlouholetou správkyní Mühlovou i podezřením, že objekt správkyně využívá k vlastnímu podnikání (psali jsme ZDE). Místo toho místostarostka navrhla zřízení příspěvkové organizace. Doposud nebyl předložen slíbený ekonomický rozbor pro fungování příspěvkové organizace, přestože se tak mělo stát ještě před jejím zřízením. 

“Nejsem překvapen. O vítězství Romana Mühla jsem byl přesvědčen ještě dříve, než nového ředitele začala městská část hledat. Výběrové řízení nebylo nikde inzerováno, bylo pečlivě schováno na úřední desce Prahy 1 a zájemcům byla dokonce zamlčena možnost bydlení v areálu. Možná proto se přihlásili pouze dva uchazeči. Výběrové řízení prý bylo zveřejněno na budovách v Janově. To se o něm dozvěděli akorát tak místní lišky a medvědi,” komentuje s nadsázkou předseda kontrolního výboru MČ Praha 1 David Bodeček (Piráti).

Druhý z uchazečů podle komise nesplnil podmínky, nedoložil totiž pedagogickou způsobilost a vysokoškolské vzdělání. Naopak ve prospěch Mühla podle komise hrál i fakt, že bydlí poblíž školy v přírodě. “Ve služebním bytě Prahy 1, který mu poskytovala jeho matka, tamní správkyně Irena Mühlová. Ta ho měla pronajatý za nezvykle nízký nájem. Na druhou stranu s ukončením mandátních smluv skončil i nájem bytu. Jsem zvědav, zda byt fakticky užívaný Mühlem, byl předán zpět městské části,” popisuje Bodeček. 

Podle Bodečka v předloženém projektu nového ředitele chybí ekonomické propočty příspěvkové organizace. Nicméně je tam uvedeno, že bude každoročně požadovat po městské části 4 miliony korun, což jsou velmi podobné prostředky, které byly vynakládány doposud. Touto optikou nedává smysl, proč byla příspěvková organizace vůbec zřízena.

Piráti na základě získaných dokumentů opakovaně upozorňovali na podivné způsoby hospodaření Mühlové. Mimo jiné na neplacení poplatků, nedodání seznamu skutečně ubytovaných osob s vyúčtováním, zatajování informací, nezveřejnění smluv v registru nebo neplnění povinnosti uzavírat smlouvy jménem Prahy 1.

Místostarostka Špačková místo hloubkového auditu, který budou požadovat Piráti, vsadila na změnu právní formy. Jen za rok 2020 stál pod vedením Mühlové provoz areálu městskou část šest milionů korun. “Podezřelé jednání správkyně současné vedení Prahy 1 neřeší. Byl dán příslib, že nový ředitel prověří dosavadní nejasnosti. Těším se na objektivní zprávu syna dosavadní správkyně. To, že byl ředitelem vybrán Mühl, který v objektu léta bydlí a podniká, je důvodem pro hloubkový audit, na kterém se by se měla podílet i opozice, ” uzavírá Bodeček.

# Kontakt pro média: 
- Michal Polák, PR Manažer KS Praha, tel: +420 608 517 127; mail: michal.polak@pirati.cz
- David Bodeček, předseda kontrolního výboru MČ Praha 1, tel: 775 592 183; mail: david.bodecek@pirati.cz
