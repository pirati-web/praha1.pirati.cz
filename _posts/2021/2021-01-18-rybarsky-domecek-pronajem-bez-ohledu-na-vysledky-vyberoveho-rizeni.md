---
layout: post
category: blog
title: "Rybářský domeček se vedení Prahy 1 snaží pronajmout bez ohledu na výsledky proběhlého výběrového řízení a na participaci občanů"
date: '2021-01-18'
author: Michal Polák
image: articles/2021/2021-01-18-rybarsky-domecek-pronajem-bez-ohledu-na-vysledky-vyberoveho-rizeni.jpg
tags:
  - Rybářský domeček
  - výběrové řízení
  - pronájem
---

**Vedení Prahy 1 chce dát k užívání objekt „Rybářský domeček“ na Kampě Skautům. Tento v jiné situaci chvályhodný počin však kalí fakt, že v uplynulém roce proběhla participace s občany ve Werichově vile a v roce 2019 proběhlo také výběrové řízení, které vygenerovalo 11 zajímavých uchazečů. Skauti však s žádným projektem či vizí nepřišli, takže není překvapením,** **že se místní spolky bouří a bojí se, že** **objekt veřejnosti známý z filmu Jak utopit dr. Mráčka či Konec vodníků v Čechách nebude mít dostatečnou hodnotu pro občany Prahy 1.**

„_Pronájem Rybářského domečku byl jeden z vlajkových projektů naší koalice. Předpokládali jsme, že nové vedení námi rozběhnutý výběr dokončí, protože mělo ve výběrové komisi netypicky velký počet svých zástupců. Bohužel nové vedení městské části soutěž nikdy nevyhodnotilo a výsledek naší několikaměsíční práce zůstal uložen v šuplíku_,“ popisuje předseda Kontrolního výboru Prahy 1 a zastupitel David Bodeček (Piráti).

Všem zastupitelům Prahy 1 v závěru minulého týdne dorazil email od zástupců jednoho místního spolku a aktivní účastí v jednom z rozhodujících kol, které se uskutečnilo v červnu 2020 ve Werichově vile, zcela legitimně očekává finálové kolo, které bylo vedením radnice přislíbeno. Zástupci spolku vůbec neskrývají své rozčarování nad tím, že nové vedení radnice se snaží účastníky participace obejít.

„_Nutno říct, že my jako Piráti nic proti Skautům nemáme, naši kolegové na magistrátu podporují a velmi fandí aktivitám ve Skautském institutu na Náměstí Franze Kafky. Pokud by v minulosti neproběhla soutěž a také občanská participace, pravděpodobně bychom k podobnému řešení vůbec neměli námitek, ale situace v tomto případě je jiná. Máme tu spolky a podnikatele, kteří o provozování domečku mají prokazatelně velký zájem a vedení Prahy 1 se mezitím domlouvá s někým úplně jiným_,“ říká k tomu předsedkyně Pirátů na Praze 1 Olga Sklenářová.

Pokud by se uvedený postup potvrdil, bylo by to velké a nemilé překvapení i s ohledem na vyjádření radního pro majetek Jana Votočka (TOP 09), který na konci března 2020 v odpovědi na naši interpelaci řekl, že si nepřeje, aby v Rybářském domečku měl provoz někdo, kdo nevzejde ze soutěže. V listopadu 2020 Piráti znovu interpelovali ve stejné věci, ale odpověď od starosty Petra Hejmy stále není k dispozici, přestože dle rozhodnutí rady měl odpovědět do 10. prosince 2020.

„_Žádáme proto starostu Petra Hejmu, aby zastupitele a veřejnost informoval o tom, jaké plány s Rybářským domečkem má a potvrdil, či případně vyvrátil informaci o tom, že se již připravuje uzavření smlouvy se subjektem, který se vůbec neúčastnil participace a o jeho záměrech nemáme vůbec žádné informace, takže těžko můžeme hodnotit jeho přínos pro městskou část. Nedej bože, aby se vrátila doba, kdy je někomu poskytnut lukrativní prostor např. na půl roku či rok s vizí následné soutěže. Známe z historie Prahy 1, jak taková pseudo soutěž začíná - tj. výpůjčkou, a bohužel končí promarněnou snahou jiných zájemců s odkazem na již zaběhnutý projekt v objektu a vynaložené náklady, které by zpětně musela hradit Praha 1_,“ dodává k tomu zastupitel Bodeček.

**Kontakt pro média:**

**Michal Polák**, Média manažer KS Praha, tel: 608 517 127, e-mail: [michal.polak@pirati.cz](mailto:michal.polak@pirati.cz)
