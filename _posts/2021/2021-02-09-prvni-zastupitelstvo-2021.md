---
layout: post
category: blog
title: Piráty na Praze 1 čeká první letošní zastupitelstvo, bude se řešit Rybářský domeček a budoucnost školy v přírodě Janov
date: '2021-02-09'
author: Michal Polák
image: articles/2021/2021-02-09-prvni-zastupitelstvo-2021.jpg
tags:
  - Zastupitelstvo
---

Piráty na Praze 1 čeká první letošní zastupitelstvo, bude se řešit Rybářský domeček a budoucnost školy v přírodě Janov

Městská část se v úterý 9. února 2021 znovu potkává na „svátku demokracie“, tedy zastupitelstvu MČ Praha 1 v paláci Žofín. My jako zastupitelský klub Piráti a Zelená pro jedničku 1 navrhujeme několik velmi důležitých bodů, které by bylo namístě projednat. Jestli se dostanou na program jednání, se však dozvíme až v úterý dopoledne.

Naše předsedkyně zastupitelského klubu Jitka Nazarská připravila bod týkající se restartu Prahy 1 v oblasti pronájmů nebytových prostor. Rada městské části začátkem ledna rozhodla o vypracování strategického plánu udržitelného rozvoje MČ Praha 1 pro roky 2021–2031. Bohužel tuto bohulibou činnost zastiňuje fakt, že do přípravy takto důležitého dokumentu není zahrnuto celé zastupitelstvo, ale pouze rada. Přitom v zákoně je jasně řečeno, že program rozvoje obce je vyhrazen schvalování zastupitelstva.

Další bod si připravil zastupitel Pavel Nazarský, který bude zjišťovat, jak se posouvá kauza kolem černé stavby parkovacího stání pro hasiče na Praze 1 na pozemku MŠ Revoluční. Odstranění stálo městskou část 400 tisíc korun, ale stále jsme se nedozvěděli, kdo tuto sumu uhradí. Radní Špačkovou jsme opakovaně interpelovali, ale uspokojivých odpovědí se nám doposud nedostalo.

Kolega Tomáš Vích se přidá k bodu opozičních kolegů Praha 1 sobě, kteří nesouhlasí s plánovaným zastavěním náměstí u hotelu InterContinental, kde by měla vzniknout nová budova, ač podle územního plánu tam v současné době není zástavba možná. S tímto názorem se v pondělí mimo jiné ztotožnila také rada HMP, která zadala Institutu plánování a rozvoje (IPR), aby podal námitku do územního řízení. Budeme se rady ptát, jak je možné, že vedení Prahy 1 ignoruje petici od občanů a stejně tak platný územní plán.

Zastupitel David Bodeček připravil bod týkající se objektu Janov, kam každoročně jezdí na školu v přírodě školáci z Prahy 1. Nicméně na provozu ubytovacího zařízení městská část dlouhodobě prodělává. Na prosincovém zastupitelstvu byl projednán záměr vytvořit příspěvkovou organizaci školy v přírodě Janov. Podle Bodečka však rada nemá dostatek informací a měla by nejprve provést kontrolu. Podle jejích výsledků by měla promyslet další postup.

Na jednání zastupitelstva budeme chtít řešit také budoucnost Rybářského domečku na Kampě. Jak jsme v předminulém týdnu [upozornili](https://praha1.pirati.cz/tiskove-zpravy/rybarsky-domecek-pronajem-bez-ohledu-na-vysledky-vyberoveho-rizeni/), městská část obešla účastníky předchozího výběrového řízení a rozhodla se objekt nabídnout skautům. Podle názoru předsedkyně MS Praha 1 Olgy Sklenářové  není problémem využití objektu skauty, ale spíše obcházení podnikatelů a místních spolků, kteří dali jasně najevo, že mají o provozování domku enormní zájem a do přípravy projektů investovali čas a také nemalé finanční prostředky.
