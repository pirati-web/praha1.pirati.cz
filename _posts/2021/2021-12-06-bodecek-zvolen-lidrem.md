---
layout: post
category: blog
title: 'Piráty z Prahy 1 povede do voleb David Bodeček'
date: '2021-12-06'
author: Michal Polák
authorId: michal.polak
image: articles/2021/bodecek1.jpg
tags:
  - primárky
---

Praha, 6. prosince 2021 – Místní sdružení Pirátů z Prahy 1 bude na čele kandidátky do komunálních voleb 2022 zastupovat jeho místopředseda David Bodeček. Během třídenního hlasování členů sdružení získal jako jediný ze tří nominovaných nadpoloviční počet hlasů. Na Praze 1 se jedná o prvního lídra napříč politickými uskupeními, který je oficiálně představen veřejnosti. 

> „Děkuji svým kolegům za důvěru. Jsem přesvědčen, že Piráti mají voličům co nabídnout,” komentuje své zvolení David Bodeček, který také nastínil, jakou podobu Prahy 1 chce prosazovat. „Chci bydlet ve čtvrti, která nebude jen vysněným rájem pro developery a jiné „těžaře“, ale zelenějším rájem pro děti, seniory, rodiny. Důležitá je komunikace. Snažím se propojovat všechny zúčastněné, je třeba jednat s developery i místními spolky. A v neposlední řadě chci bydlet ve čtvrti, která bude výkladní skříní Česka a kam se budou rádi vracet turisté z celého světa. Ne však do mrtvého skanzenu, ale do živého, moderního a progresivního města,” napsal v návaznosti na svou nominaci. Bodeček chce hledat konsensus napříč celým politickým spektrem, zejména u témat, která přesahují jedno volební období. 

Nominaci Bodečka na lídra podpořila také předsedkyně místního sdružení Olga Sklenářová. „S Davidem Bodečkem spolupracujeme v rámci předsednictva už téměř rok. Jeho proaktivní přístup k práci, koncepčnost, systematičnost a schopnost nadhledu nejde přehlédnout. Moc ráda budu s Davidem spolupracovat i jako s lídrem kandidátky,” dodává Sklenářová.

Bodeček získal sedm hlasů z 12 a splnil tak podmínku nadpolovičního počtu hlasů v prvním kole volby. O jeden bod méně získal zastupitel Pavel Nazarský, který vedl kandidátní listinu v předešlých komunálních volbách, kde byl Bodeček dvojkou. Pro Ivanu Antalovou, třetí nominovanou na post jedničky, hlasovali čtyři členové místního sdružení. V následujících týdnech dojde v primárních volbách k zvolení zbytku čelních míst kandidátky. 

