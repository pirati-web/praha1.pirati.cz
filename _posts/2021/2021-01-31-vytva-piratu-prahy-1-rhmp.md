Výzva Pirátů Praha 1

Radě hlavního města Prahy.

Jak obhájit neobhajitelné?

Na náměstí nelze stavět

proti vůli občanů,

beze změny územního plánu

a v rozporu s charakterem lokality.

  
  

Vážení radní hlavního města Prahy,

  
  

dovolujeme si Vás takto veřejně oslovit s výzvou, abyste velice zodpovědně zvážili a prověřili všechny argumenty pro a proti výstavbě nového domu na náměstí Miloše Formana, jak žádá investor WIC Prague a.s. dle projektu TaK Architects s.r.o. nazvaný „Staroměstská brána“ v aktuálně podané žádosti o vydání územního rozhodnutí.

Záměr zcela bezprecedentně v režimu netransparentní „participace“, v rozporu se závazným Regulativy funkčního a prostorového uspořádání území hlavního města Prahy a navzdory  veřejnému odporu, který už jednou posbíral v petici v roce 2017 celkem 3000 podpisů a aktuálně v nové petici sbírá podpisy znovu, usiluje

o výstavbu nové budovy na náměstí v památkové rezervaci na základě chybného závazného stanoviska odboru územního rozvoje MHMP.

  

Participace

Nestandardně samotným investorem organizovaná  “participace” s občany proběhla formou dotazníku s předem zvolenými otázkami i škálou odpovědí. O tom, jestli se má nebo nemá na náměstí stavět, v ní však nepadlo ani slovo. Nyní investor a jeho architekt výsledky “participace” prezentují tak, že proti výstavbě na náměstí nikdo neprotestoval. Místní již ale jednou v roce 2017 v počtu 3000 podpisů jasně řekli, že si zástavbu posledních volných veřejných prostor v hustém centru nepřejí a aktuálně organizují petici novou.

  

„Transformační“ stabilizované území

Závazné stanovisko odboru územního rozvoje MHMP obhajuje neobhajitelné - možnost stavět na veřejném prostranství. Celou argumentaci zakládá

na nedoloženém svévolném tvrzení, že piazzeta hotelu InterContinental, od roku 2018 Náměstí Miloše Formana, je tzv. transformačním územím. Není a takový postup je nezákonný. Transformační a rozvojová území jsou jednoznačně definována zásadami územního rozvoje či územním plánem. Hotel InterContinental a jeho okolí jsou dle územního plánu stabilizovaným územím (území bez koeficientu). Viz [Prostorová regulace](https://www.iprpraha.cz/clanek/58/prostorova-regulace). Náměstí Miloše Formana je dle územního plánu nezastavitelným územím. Odbor územního rozvoje v argumentaci obhajující výstavbu na náměstí využívá podmíněně přípustné využití plochy DU (urbanisticky významné plochy a dopravní spojení, veřejná prostranství) a to možnost kompenzace nově zastavěných ploch jejich nahrazením v přilehlé funkční ploše. Zastavovat veřejné prostranství formou kompenzace lze však pouze v transformačních či rozvojových území, nikoli stabilizovaných. Viz str. 24 textové části územního plánu.

  

Charakter lokality

Klíčovou otázkou k posouzení přitom je, zda komerční prosklené objekty prodejen „Concept store“ a „Brand store“, které navazují na necitlivou architekturu hotelu a které svou solitérní polohou na náměstích konkurují jak Staronové synagoze, tak dalším sakrálním stavbám v okolí, nejsou v rozporu s charakterem lokality, která je typická blokovou cihlovou zástavbou s domy s okny, sedlovými střechami a tradičním architektonickým tvaroslovím. Tím se odbor územního rozvoje MHMP ve svém stanovisku ale vůbec nezabýval.

  

Záměr vlastníka stavět na úkor veřejných prostranství spolu s nezákonným postupem odboru územního rozvoje v rozporu se zájmy obyvatel a města jsou opravdu nebezpečným a nepřípustným precedentem.

  
  
  

Olga Sklenářová

předsedkyně Místního sdružení Pirátů Prahy 1

  

31.1. 2021

Příloha

[Výkres č. 4. Plán využití p](https://www.praha.eu/public/e9/6e/47/2706756_916851_Priloha_c._1_OPP_55_2018.pdf)loch

  
  
![](https://lh5.googleusercontent.com/AxVeOBO4RWTlTT1S5Ek5zjfKywlM6OPDlZQTQqyH4e65B3ScIZtPOSNsYuhCLL-pPww-ZQvMylJKLJ9Y1ro27ry5zm1dvu2Ysg9pkOpdcIC5Ud2ZkZ2pjde_FWgYvCuUjfBMCmmYj5aPuWVEyg)  

Výkres č. 37. Vymezení zastavitelného území

  
![](https://lh4.googleusercontent.com/gW153nXbhra1wDXoAYQerly3NXVGU-02GeEE1j4UBPnovvsKyFjUp20JDekSRj5V-k0BZ3z-hz0MCAGBAmtoBo1z6duT7tSxRwkX7BuPsiDKEfDSlY29LI7toqf6YaLGxQq0VGp3L7p3ixOSyA)  
  

Nový dům na náměstí Miloše Formana?

Pohled

  
  
![](https://lh6.googleusercontent.com/70-VayJyF2ehJs2CSFr1SIWgKFgr14eq2sr9k0kxjjp9l1aLZYJ0dIqvOStvXF6Mkq0jSJNreNsoYH48lEGbs2X5DfilWKq290RuaHEs9mOQZjBh7bh6gXpKk8KMkJSCUeZuKL5hjmYaKUmMQw)

Situace![](https://lh3.googleusercontent.com/K0mIWQ39JtS6WdUjJd19v4hS3EYyo6ygMpcAPUqdHT-fKN30VW1JEpscHbiOXR0NPPCerrZC2fR0DmpDgfwAOYV4HImAfRKecskG4AHsdaLrLOwbyLj1l0QDChxcusvxGzw9NjqSkiSJyEAuTQ)

Současný stav volného náměstí Miloše Formana bez domu

  
  
  
  
![](https://lh6.googleusercontent.com/l1huiHMxloiNaFQ3-zOsVz9EE4PyXkFWfTbyJ_ncVggltWO-KShZKGGA-zQtcc60fhOQ-UKEka1wC_BS03oe6cKdjLa677hyltX0cv6Y9QiMsCglbL4hyQzybm97MFQc-G3fEc_RBlyVehOutA)
