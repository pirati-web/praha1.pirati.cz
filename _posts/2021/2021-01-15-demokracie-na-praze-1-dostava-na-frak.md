Ahoj Honzo. Moc tě prosím, pověs to na náš web Piráti Praha 1.

Děkuji.

Pavel

PS: S Jitkou přejeme šťastný a pohodový rok 2021.





Demokracie na Praze 1 dostává na frak



V úterý 12.1.2021 mi jako pirátskému zastupiteli MČ Praha 1 byla předsedkyní Věrou Dvořákovou (My Co Tady Žijeme) odepřena možnost vystoupit na Komisi pro výchovu a vzdělání. Tím se ještě víc umocnila nedemokratická praxe současné koalice, která odmítá zařazovat do programu zasedání Zastupitelstva MČ Prahy 1 body, které rozporují počínání současného vedení radnice.



Hodlal jsem vystoupit ke dvěma bodům. K zamýšlenému záměru na zřízení příspěvkové organizace Škola v přírodě Janov a k záměru vybudovat ve sklepních prostorách MŠ Řásnovka solnou jeskyni. Právě případ solné jeskyně jsem předkládal jako bod do programu posledního prosincového zastupitelstva. V předkládaném materiálu jsem dovodil nadbytečnost takové investice. Zejména v době, kdy by měla MČ Praha 1 spíše šetřit než rozhazovat veřejné prostředky. Příjmy MČ se z důvodu opatření proti covidu propadly a vedení radnice by mělo dobře zvažovat nezbytnost a účelnost každé investice. Posuďte sami: Bude nutné prohloubit celý prostor kvůli nízké výšce, zbudovat světlíky a postavit solnou jeskyni, kterou dokonce MŠ ani nemůže sama provozovat. Patrně zde vedení radnice zamýšlí vybrat provozovatele jako v případě hřiště Na Františku. My to zaplatíme, budeme platit údržbu, zajistíme klientelu (naše žáky), ale provozovat to bude někdo jiný. V minulé radě MČ Praha 1 jsem byl místostarostou pro oblast školství a takhle mrhat prostředky jsem nechtěl. Došlo k revizi projektu. Namísto solné jeskyně za 6 miliónů korun se naplánovalo schodiště do zahrady a její celková rekultivace. S návratem místostarostky Špačkové (ODS) se vrátily bezúčelné, nebo snad naopak účelové investice. MČ Praha 1 vlastní velké množství nevyužitých nebytových prostor. Proč nevypíše záměr na pronájem některého z těchto prostorů pro provozování solné jeskyně? Investici by provedl nájemce, se kterým by se mohl uzavřít oboustranně výhodný nájemní vztah, s podmínkou, že provoz bude z velké části sloužit školám MČ Praha 1.

Mgr. Pavel Nazarský – zastupitel MČ Praha 1
