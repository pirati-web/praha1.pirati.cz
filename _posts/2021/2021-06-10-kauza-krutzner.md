---
layout: post
category: blog
title: "Státní zástupkyně Krützner před soudem. Pronájem obecního bytu kryla smyšlenými kamarádkami"
date: '2021-06-10'
author: David Bodeček
authorId: david.bodecek
image: articles/2021/2021-06-10-kru.jpg
tags:
  - kauzy
---

Obvodní soud pro Prahu 5 projednával případ státní zástupkyně Sylvy Krützner, která čelí obžalobě z krácení daní. Podle dozorového státního zástupce Jana Fuchse nepřiznala finančnímu úřadu příjem z prodeje bytu s cílem vyhnout se povinnosti uhradit daň z příjmu.

Původně služební byt o rozloze 73 m² na Praze 10 jí byl přidělen coby právní čekatelce. O čtyři roky později jej od městské části odkoupila za 891 tisíc korun. Po dalším roce a půl byt prodala dalšímu majiteli za 3,4 milionu.

Krützner u soudu vypověděla, že se necítí vinna. Uvedla, že od daně byla osvobozená, protože v bytě před prodejem bydlela. 

> „V tom bytě jsem od roku 2008 do roku 2014 skutečně bydlela. Měla jsem tam trvalý pobyt, chodila mi tam pošta. Je pravdou, že v určitých obdobích tam se mnou bydlely spolubydlící – přítelkyně,“ řekla. Po výpovědích údajných přítelkyň se ale ukázalo, že přidělený byt pronajímala.

**Nájemné chtěla v hotovosti**

Ženy u soudu uvedly, že byt jim nabídla sama Krützner prostřednictvím odpovědi na jejich inzerát. Sama od nich pak inkasovala  nájemné v hotovosti a to v době, kdy jí byt nepatřil. Není jasné, jak tento příjem Krützner danila. „Byt jsme užívaly já a kamarádka. Platily jsme měsíční nájem, a to v hotovosti. Paní Krützner se občas zastavila na návštěvu, třeba jenom pro poštu nebo pro nájem. Nikdy tam nepřespávala,“ popsala jedna z bývalých nájemnic.

Podle zastupitele MČ Praha 1 Davida Bodečka, který na nekalé jednání Krützner upozornil už v souvislosti s kauzou bývalého starosty Prahy 1 Oldřicha Lomeckého, státní zástupkyně o svém bydlišti lhala už v žádosti o přidělení služebního bytu. 

> „V žádosti zcela lživě uvedla, že nájemní smlouvu k bytu, kde v té době žila, má pouze do roku 2007. Přitom tento byt nikdy neopustila, protože zde žila a stále žije se svým manželem,“ uvedl již dříve Bodeček.

Krützner u soudu výpovědi nájemnic označila za účelové a namířené proti její osobě. Ty však uvedly, že k obžalované mají neutrální vztah bez důvodu ji škodit. Výpovědi svědků byly natolik věrohodné, že Krützner a její právní zástupce narychlo na příští jednání ohlásili jako svědka daňového poradce, který měl obžalovanou ujistit, že žádnou daň z prodeje bytu platit nemusí.
Jízdenka jako důkaz čestnosti 

> „Jsem člověk řádný, člověk svědomitý, jsem státní zástupkyní Obvodního státního zastupitelství pro Prahu 6. Vždy jsem vykonávala svou práci řádně. Nikdy nic by mi nestálo za to, abych přišla o svůj morální kredit, o funkci státní zástupkyně, kterou považuji za své poslání,“ obhajovala se Krützner. Svědectvím o bezúhonnosti měla být také výpověď její bývalé kolegyně Jany Maršnerové. Na dotaz Krützner, jak ji vnímala, pokud jde o její morálku a vztah k povinnostem, Maršnerová odpověděla, že když Sylva jela na oběd tramvají byť i jen jednu zastávku, vždy si koupila lístek. 

> „Lístek stojí pár korun. Pokud jde o morální kredit paní Krützner, už tím, že pronajímala obecní byt a vydělávala na tom, o něj přišla,“ komentuje její slova Bodeček.

Podobně jako jeho manželka před soudem vypovídal také Richard Krützner, kdy uvedl, že manželku v bytě na Praze 10 pravidelně navštěvoval. 

> „Pokud manžel Sylvy Krützner uvedl pravdu, musel by se v té době dopouštět trestného činu porušování domovní svobody, když by pobýval v bytě bez souhlasu nájemnic. Buď se tedy manžel Sylvy Krützner dopustil trestného činu porušování domovní svobody nebo trestného činu křivého svědectví, což se jeví jako pravděpodobnější,“ komentuje Bodeček s nadsázkou Krütznerovu výpověď, která je v rozporu s pronajímáním bytu třetím osobám. Jako rodinný příslušník obžalované vypovídat nemusel, mohl zvolit mlčení. Navíc, zmínka o záměru služební byt privatizovat je i v předmanželské smlouvě manželů Krütznerových z roku 2009, kde je uvedeno, že až se byt zprivatizuje, bude ve vlastnictví Sylvy Krützner.

**Krützner odstavena mimo službu**

Za zkrácení daně je sazba šest měsíců až tři roky vězení. Soud Krützner původně uložil trestním příkazem peněžitý trest 360 tisíc korun, podala ale odpor, a proto se případ nyní projednává ve veřejném hlavním líčení, které bude pokračovat 28. července.

**Ministryně spravedlnosti Marie Benešová Krützner koncem loňského května dočasně zprostila služby, a to do skončení trestního stíhání.**

Sylva Krützner jako státní zástupkyně v roce 2016 odložila trestní oznámení Davida Bodečka, kterým se bránil trestnímu oznámení tehdejšího starosty Prahy 1 Oldřicha Lomeckého (TOP 09), který tvrdil, že Bodeček je spolčen s policejním vyšetřovatelem a společně zastrašují zastupitele a úředníky na Praze 1. Bodeček považoval Lomeckého trestní oznámení jako pokus o umlčení jeho kritiky k systému podivných prodejů obecních bytů na Praze 1, ve kterých právě Lomecký sehrál jednu z hlavních rolí. Dnes již víme, že exstarosta prokazatelně v řádech milionů korun poškodil Prahu 1.

