---
layout: post
category: blog
title: 'Za prodej parcely u Kotvy zřejmě získá městská kasa o 2,5 milionu více, prošel opoziční návrh Bodečka'
date: '2021-12-16'
author: Michal Polák
authorId: michal.polak
image: articles/2021/kotva1.jpg
tags:
  - primárky
---

Praha 15. prosince 2021 – Zastupitelstvo Prahy 1 na úterním jednání odhlasovalo, že městská část bude požadovat o 2,5 milionu korun více za prodej parcely v blízkosti obchodního domu Kotva na Starém městě. Návrh na navýšení posudkové ceny podal pirátský zastupitel David Bodeček. S konečnou částkou 108 671 000 Kč se ztotožnil i předkladatel tisku Jan Votoček (TOP 09).

> „Moc mě těší, že se zastupitelé ztotožnili s mým návrhem. Tento pozemek pro městskou část neměl žádný význam, protože na něm již stojí budova, takže vlastně dochází ke scelení majetku, kdy společnost NR7 s. r. o.  bude vlastnit jak samotnou budovu, tak parcelu,” říká předseda kontrolního výboru MČ Praha 1 David Bodeček.

K navýšení ho vedla skutečnost, že ceny majetku v centru města setrvale rostou, proto posudek, který byl vypracován v červnu letošního roku již podle Bodečka nemusel odpovídat tržní realitě.

> „Myslím si, že jako řádní hospodáři musíme tyto časové prodlevy zohledňovat. Firma NR7 s. r. o. samozřejmě může toto navýšení odmítnout a požádat o vypracování nového cenového posudku. Nicméně riskuje, že posudková cena bude ještě mnohem vyšší než 108 a půl milionu, kterou jsem zastupitelstvu navrhl,” argumentuje Bodeček.

K transakci se vyjádřilo také hlavní město, které parcelu MČ svěřila. Na svém listopadovém jednání zastupitelstva prodej parcely podpořilo 50 zastupitelů napříč politickým spektrem. 


> „Touto transakcí jsme se zabývali i na Zastupitelstvu HMP, ač to statut nepožaduje. Neshledali jsme však důvody, proč bychom měli prodej MČ P1 zakázat. Naopak nás potěšil příslib Prahy 1, že získané prostředky využije na opravy svého bytového fondu určeného k nájemnímu bydlení,” komentuje prodej předseda výboru pro správu majetku a majetkové podíly ZHMP Viktor Mahrik.
