---
layout: post
category: blog
title: "Trestný čin se nestal. Prověřování privatizace bytu exministra Arenbergera policie ukončila"
date: '2021-07-04'
author: David Bodeček
authorId: david.bodecek
image: articles/2021/2021-08-04-trestny-cin-se-nestal.jpg
tags:
  - kauzy
---
Praha 1, 28. července 2021 – V souvislosti s privatizací bytu na Praze 1 exministrem zdravotnictví Petrem Arenbergerem nezjistily orgány činné v trestním řízení spáchání trestného činu. Na svém facebookovém profilu o tom informoval zastupitel MČ Praha 1 David Bodeček (Piráti), který podnětem k prověření všech zveřejněných pochybností reagoval na květnové mediální výstupy. Podle odboru hospodářské kriminality Policie ČR byl privatizační proces realizován zcela v souladu s tehdejší právní úpravou a zásadami privatizace. 

Pochybnosti se týkaly bytu na ulici Bolzanova a jeho privatizace mezi lety 2018 a 2019. Bodeček obdržel vyrozumění o výsledku posouzení trestního oznámení už 30. června. *“Rozhodl jsem se informaci nezveřejnit do doby, než v dané záležitosti budou vypracovány zásadní stanoviska zadaná kontrolním výborem Prahy 1.  Nechtěl jsem jakkoli ovlivňovat ty, kteří dostali za úkol privatizaci prověřit, analyzovat a kontrolní výbor s výsledkem seznámit. Sdělení policie postupuji zmíněnému výboru, který tak na svém mimořádném jednání 10. srpna bude mít k dispozici všechny informace a materiály, na základě nichž bude moci vytvořit erudovaný závěr. Ten by v září měl být předložen Zastupitelstvu městské části Praha 1,“* vysvětluje Bodeček, který je předsedou kontrolního výboru Prahy 1. 

Na základě Bodečkova podnětu z letošního května orgány činné v trestním řízení prověřily materiály, které měly na schválení privatizace zásadní vliv. Mezi nimi i všechna smluvní ujednání, podmínky privatizačních zásad, pochybnosti nad využitím bytu před i po privatizaci, a další veřejně publikovaná sdělení. Policii byla poskytnuta více než stovka  dokumentů, např. nabývací tituly, fotografie bytové jednotky z různé doby, spotřeby vody a energií, aj. Jejich součástí byla i smluvní dokumentace z roku 1975 vztahující se ke kupujícímu a znalecký posudek z roku 2003, který stanovil prvotní privatizační cenu bytových jednotek na předmětné adrese. 

*„Aniž bych chtěl předjímat rozhodnutí kolektivních orgánů Prahy 1, osobně jsem od samotného začátku toho názoru, že po procesní stránce privatizační proces proběhl v pořádku. Navíc naprosto důvěřuji kontrolním orgánům Magistrátu hlavního města Prahy, že jejich kontroly realizovaných prodejů obecních bytů jsou na velmi vysoké úrovni a nemám proto důvod o jejich kvalitách pochybovat. Co se týká formy privatizace v naší městské části, tu kritizuji dlouhodobě. To je však politická záležitost,”* doplňuje své stanovisko Bodeček s tím, že nedává snahám o navrácení bytu  Arenbergera do majetku MČ Praha 1  příliš velkou šanci. 

*“Toto konstatuji na základě studia faktických informací a materiálů. Po morální stránce se s okolnostmi koupě obecního bytu musí vypořádat všichni ti, co byty v minulosti privatizovali a u nichž pochybnosti vzešly,”* naráží Bodeček na další prodeje bytu z téže adresy, které kupující do půl roku od privatizace přeprodali se ziskem 8 milionů za bytovou jednotku. 

*“Nelíbí se mi to, naprosto to postrádá smysl privatizace, nicméně podmínky toto umožnily. S ostatními kolegy ze zastupitelstva musíme prosadit taková pravidla případné budoucí privatizace svěřeného obecního majetku, která zamezí jakémukoli spekulativnímu jednání,“* uzavírá Bodeček. 

Post ministra zdravotnictví zastával ředitel fakultní nemocnice Královské Vinohrady Petr Arenberger mezi dubnem a květnem 2021, kdy média informovala o nejasnostech ohledně jeho podnikání či majetku. Byt na Bolzanově ulici č.p. 1604/7 o výměře zhruba 250 metrů čtverečních využíval od roku 1995 částečně pro osobní účely a zčásti jako svou soukromou ordinaci. Od MČ Praha 1 jej koupil v dubnu 2019 za 11,5 milionu korun. 

----------------------------------------------------------------------------------------------------------------------------------------

Kontakt pro média:

- Michal Polák, Media manažer KS Praha, tel: +420 608 517 127; mail: michal.polak@pirati.cz
- David Bodeček, zastupitel MČ Praha 1, tel: +420 775 592 183; mail: david.bodecek@pirati.cz 

