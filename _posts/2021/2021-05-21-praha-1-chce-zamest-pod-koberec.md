---
layout: post
category: blog
title: "Praha 1 chce zamést pod koberec nehospodárné utrácení peněz za horský areál v Janově, ročně stojí MČ několik milionů"
date: '2021-05-21'
author: David Bodeček
authorId: david.bodecek
image: articles/2021/2021-05-21-hotel.jpg
tags:
  - kauzy
---

Praha Radnice Prahy 1 mlčí k dlouholetému zneužívání veřejných prostředků určených pro školy v přírodě. Zatímco místostarostka pro školství Eva Špačková (ODS) tvrdí, že areál v Janově nad Nisou ve vlastnictví MČ slouží především pro děti škol Prahy 1 a není vhodné jej využívat dospělými vyjma lektorů a učitelů, Piráti získali dokumenty ukazujícími na podvodné jednání správce objektů. Ty koalice nejdříve odmítla projednat, nyní se je snaží zamést pod koberec zřízením příspěvkové organizace. Piráti proto požadují nezávislý hloubkový audit. 

Jak zjistil zastupitel David Bodeček (Piráti), správce areál mimo jiné využíval pro své vlastní podnikání. Ubytovával v něm hosty, kteří nemají s žáky škol ani Prahou 1 nic společného a to za cenu zvýhodněnou právě pro žáky a pedagogy Prahy 1. Místo toho, aby Praha 1 inkasovala část příjmů z ubytovaných cizích hostů, hradila správci měsíčně  400 tisíc korun jako odměnu a platbu za služby. 

> „Interní audit radnice z března 2021, reagující na kritiku opozice, navíc zjistil, že náklady městské části Praha 1 na provoz areálu v Janově nad Nisou za rok 2020 činily téměř 6 milionů korun, přestože objekty měly být po většinu roku kvůli pandemické situaci uzavřeny,” potvrzuje Bodeček. Nejsou to jediné veřejné prostředky, které podivný podnik spolkl. Bodeček se pro další informace obrátil na Úřad práce ČR. “Praha 1 správci vyplácela plnohodnotnou odměnu, chtěli jsme proto ověřit, zda z jeho strany nebylo požádáno o kompenzaci. Odpověď úřadu nás šokovala. Správce v souvislostí s covid-19 převzal státní kompenzační bonus přesahující jeden milion korun,“ doplňuje pirátský zastupitel. 

V dubnu místostarostka Špačková s ostatními zastupiteli převzala Bodečkem vypracovaný materiál poukazující na nestandardní jednání správce. Místo podpory jeho projednání na dubnovém zasedání zastupitelstva a prověření zjištěného, ale nepochopitelně prosadila, aby byl předkládaný materiál z programu jednání vyřazen. 

Na následujícím květnovém zasedání zastupitelstva pak sama předložila tisk, jehož výsledkem je snaha zahladit nezákonné postupy ze strany správce. Zastupitelé koalice o 1 hlas prosadili zřízení příspěvkové organizace, která by měla nově, místo správce, dohlížet na školy v přírodě v Janově, a to i přesto, že ekonomická analýza zadaná Prahou 1 tuto variantu nedoporučila. “O nekalostech správce se koalice Prahy 1 již nehodlá bavit. Jsou pro ni historií. Přijatým usnesením však opomenula se správcem rozvázat spolupráci, která i přes zřízení příspěvkové organizace nadále trvá,” komentuje postup radnice Bodeček. Jediným možným a nutným řešením je proto dle Pirátů zadání auditu u nezávislé externí společnosti. 

Luxusní vína pro školáky?

Zjištění uvedená v materiálu pro zastupitelstvo značí, že praktiky správce nejsou ojedinělým excesem. Pirát získali mimo jiné dokument s údaji, že Praha 1 ve svých objektech neevidovala v sledovaných termínech žádné hosty, přitom Ministerstvo pro místní rozvoj zde realizovalo pro své úředníky vícedenní výjezdní zasedání a vše doložilo objednávkami a fakturami. 

> „Tím tvrzení místostarostky Špačkové o nemožnosti ubytovat v objektu dospělé, například seniory Prahy 1, postrádá relevanci. Vždyť i na webu správce prezentuje, že součástí komplexu pro školy v přírodě, o který se stará,  je  stylová vinárna s širokou nabídkou luxusních značkových vín,” upozorňuje pirátský zastupitel na rozpor mezi zjištěným a tvrzením Špačkové, že areál je vhodný pouze pro rekreaci škol. Pochybení ale bylo podle Bodečka více. 

> „Neplacení poplatků, nedodání seznamu skutečně ubytovaných osob s vyúčtováním, zatajování informací, nezveřejnění smluv v registru, neplnění povinnosti uzavírat smlouvy jménem Prahy 1. Ty správce uzavíral sám za sebe. Bytovou jednotku Prahy 1 o ploše 80 m2 v jednom z objektů v Janově využíval syn správce za měsíční nájemné 2 tisíce korun, což není ani polovina nájemného v našich sociálních bytech,“ vyjmenovává Bodeček další zjištění, která byla místostarostce Špačkové předána. 

Ta se jejich prověření zříká, přestože existují i skutečnosti vyvracející tvrzení místostarostky o tom, že objekt je vhodný pouze pro dětské skupiny s doprovodem a proto jej nemohou využívat jiné dospělé osoby bydlící na Praze 1, například senioři.

