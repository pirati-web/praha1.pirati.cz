---
layout: post
category: blog
title: 'Potřebuje Praha 1 další placené funkce? Piráti chtějí zachovat počet zastupitelů'
date: '2022-04-13'
author: David Bodeček
authorId: david.bodecek
image: articles/bodecek1.jpg
tags:
  - praha1
---

Bohužel nežijeme nyní v poklidných časech. Jen co jsme společně přestáli dlouhé covidové období, nastalo zdražování energií způsobené mimo jiné bezohledným podnikáním některých jedinců. A do toho přišla nepředstavitelná lidská tragédie v podobě války na Ukrajině. Jsem hrdý a rád, že pomáháme. Nejen zasláním finančních prostředků a materiální pomoci, ale v neposlední řadě také vítáním rodin, které před válkou utíkají. S tím souvisí naše ohleduplnost, která musí být oboustranná a při níž ani politici nesmí zapomínat na své „vlastní“ občany. Bude to složité období, ale společně jej zvládneme. 

I přes výše uvedené někteří „politici“ nezahálí a vzhledem k blížícím se komunálním volbám se opět pouští do tradiční disciplíny posledních 30 let, do dehonestace politické konkurence. Ve snaze pomlouvat, lhát, očernit a diskreditovat. Opravdu se bude opakovat rok 2018, kdy občané Prahy 1 našli ve svých schránkách volební časopis se zakrvácenou sekerou na titulní straně? Všichni se tehdy shodli, že takto pokračovat nechtějí, ale uběhly čtyři roky a zdá se to stejné.

Jsem poctěn podporou, s kterou v Praze 1 povedu pirátskou kandidátku do podzimních voleb. Za sebe i svůj tým veřejně ujišťuji, že se oprostíme od osobních ataků. Naši kritiku budeme opírat jen a jen o fakta. I nadále budeme respektovat odlišné názory, o kterých můžeme společně polemizovat.

Bohužel úroveň posledních jednání zastupitelstva velmi klesá, nemám z toho radost, někdy je mi až stydno. Volič by měl průběh jednání občas sledovat. Ať vidí, koho volil, koho volit chce, jak ten či onen reprezentuje jeho názor, jak hlídá jeho peněženku. Komunální politika je více o kvalitě jednotlivců než o stranické legitimaci. Ani nelogická snaha navýšit počet členů zastupitelstva nenapraví politickou kulturu. Proto jsem navrhl, aby se pro příští volební období počet zastupitelů nezvyšoval. Současně 25členné zastupitelstvo je pro Prahu 1 dostatečné. Bohužel materiál byl na dubnovém zasedání zastupitelstva vyřazen z programu, a to s informací, že se k němu vrátíme v červnu. Není to nic jiného než taktika a další politická hra.  Časový průtah v rozhodnutí je jen snahou vyřadit z politického boje některá menší uskupení. Obava z konkurence. Zvýšený počet zastupitelů znamená především personální navýšení složení rady. Proč, když současná rada má sedm z osmi možných členů, přičemž jeden je dokonce neuvolněným radním? Finanční náklady na jednoho uvolněného radního jsou cca 4,5 milionů korun, a to s dalšími nutnými výdaji na asistenční servis. 

Nenavyšujme počet zastupitelů a věřme, že voliči si ve volbách zvolí takové zástupce, kteří svou kvalitou, ochotnou a schopností pracovat, dostatečně pokryjí současnou politickou agendu Prahy 1.  
