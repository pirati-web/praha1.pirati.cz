---
layout: post
category: blog
title: 'Piráti vyšli vstříc snoubencům. O magická data je tradičně zájem'
date: '2022-02-11'
author: Michal Polák
authorId: michal.polak
image: articles/2021/bodecek1.jpg
tags:
  - praha1
---

Praha, 17. února 2022 – Tři magická únorová data pro uzavření sňatku nabídla snoubencům radnice Prahy 1. Matrika tím reagovala na návrh zastupitele Davida Bodečka (Piráti), který patří k tamním oblíbeným oddávajícím. Od roku 2018 oddal již více než 300 párů.  O jiné než běžné oddávací dny, a navíc se zajímavou číselnou kombinací je velký zájem. Ve středu 2. 2. 2022 vstoupilo do manželství v prostorách Staroměstské radnice šest párů. V neděli 20. 2. 2022 si na radnici vzájemné ano řekne osm párů a od dva dny později 22. 2. 2022 hned dvanáct dvojic. U všech těchto obřadů je oddávajícím Bodeček, jehož návrhem se začátkem letošního roku inspirovala Praha 10. Ve Vršovickém zámečku v ulici Moskevská v ty stejné dny budou oddávat radní Michal Kočí a místostarosta Petr Beneš (oba Piráti).

> „Nápad jsem matrice přednesl někdy v polovině loňského roku. Během pár dnů po vyhlášení magických únorových termínů k uzavření svazku mi kolegyně z matriky s nadšením sdělily, že všechny nově vypsané termíny jsou zaplněny. Mám velkou radost, že Praha 1 může díky své aktivní účastí sezdat několik dalších šťastných párů navíc a já být součástí jejich radosti. Jsem rád, že nápad s magickými daty snoubence a ty, kteří se rozhodli uzavřít registrované partnerství, oslovil. Moc bych si přál, aby všem jejich svazek dlouho vydržel.. Není obvyklé, že zaměstnankyně matriky na úkor volného času oddávají, a proto si této jejich vstřícnosti velice vážím a děkuji jim,“ uvádí Bodeček. 

O termín 22. 2. 2022 byl v Praze 1 natolik velký zájem, že čtyři svatby se uskuteční mimo radnici. Oddávající těchto svateb bude zastupitelka Jitka Nazarská (Piráti).

V rámci politické transparentnosti Bodeček pravidelně informuje o své práci na sociálních sítích. Úspěšný návrh svatebních obřadů pro únorová magická data inspiroval jeho stranické kolegy v Praze 10. I jim zdejší matrika nápad posvětila, a tak může dojít v uvedené dny k uzavření pět manželských svazků.

> „Když jsem viděl, jak Praha 1 dokázala operativně vyhlásit mimořádné termíny, mrzelo mě, že nic takového u nás na Desítce není. Kolega Michal Kočí ale jedním telefonátem nadchl naše matrikářky a ty dokázaly neuvěřitelné. V řádu hodin domluvily dva mimořádné termíny, personální a technické zajištění i zveřejnění a propagaci na sociálních sítích. Jsem hrdý, že se to povedlo, a že náš úřad občas umí i malé zázraky,” říká k tomu Petr Beneš (Piráti).
