---
layout: post
category: blog
title: 'Otevřený dopis: Piráti vyzývají občanskou společnost k spolupráci na programu!'
date: '2022-02-11'
author: Michal Polák
authorId: michal.polak
image: articles/2021/nerudova.jpg
tags:
  - volby
---

''Piráti přinášejí text otevřeného dopisu, kterým se obrátili na občanskou společnost na Praze 1. Při tvorbě programu do podzimních komunálních voleb chtějí zapojit široké spektrum různých spolků a dalších organizací z celé Prahy 1.''

Vážení a milí sousedé, 

v lednu jsme v souvislosti s letošními komunálními volbami oslovili zástupce některých občanských sdružení působících na Praze 1. Nezávisle na jejich politických preferencích jsme od nich získali zpětnou vazbu s podněty, které nyní vyhodnocujeme a vybrané zahrneme mezi stěžejní body námi vytvářeného volebního programu. Ten bude, v duchu celopražského programu Pirátů, založen primárně a především na potřebách a vizích občanů, následně i dalších subjektů působících a podnikajících na Praze 1. Cílem je nalézt shodu mezi našimi pirátskými hodnotami, které chceme prezentovat a vysvětlovat, a tím, co považuje za potřebné a důležité veřejnost na Praze 1. 

Všem těm, kteří nám zpětnou reakci poskytli, velice děkujeme. 

Vždy platilo, a bude platit i do budoucna, že v zastupitelstvu za Piráty zasednou lidé, kteří na Praze 1 plnohodnotně bydlí a žijí. Považujeme však za velmi podnětné znát také názory a doporučení těch, kteří společně s námi život a místa na Praze 1 sdílí. 

Od kohokoliv z Vás uvítáme zpětnou vazbu či ochotu navázat s námi dialog, který můžeme do budoucna rozvíjet. Nasloucháme všem, kteří svou angažovaností chtějí pomoci Prahu 1 spravovat a rozvíjet. 

S ohledem na nutnost včas uzavřít volební program budeme rádi, když nás kontaktujete co nejdříve. V případě, že se o komunální politiku zajímáte a chcete se v ní s námi realizovat, neváhejte se na nás také obrátit. 

Těšíme se na Vás.
