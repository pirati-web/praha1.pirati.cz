---
layout: post
category: blog
title: 'Správkyně školy v přírodě v Janově nad Nisou způsobila školy za miliony, radnice nechce věc s policií řešit'
date: '2022-06-07'
author: Michal Polák
authorId: michal.polak
image: articles/2021/2021-05-21-hotel.jpg
tags:
  - praha1
  - kauzy
---

Praha, 7. června 2021 – Zatímco současná radnice Prahy 1 pod vedením starosty Petra Hejmy (STAN) již téměř tři roky bagatelizuje nekalosti bývalé správkyně dvou objektů Prahy 1 v Janově nad Nisou, policie k dané záležitosti 24. května 2022 zahájila úkony trestního řízení  pro podezření z podvodu. Škoda, kterou správkyně Praze 1 způsobila, je odhadována  na řádově miliony korun. Policie si stěžuje na nečinnost radnice, která se doposud k trestnímu oznámení z neznámých důvodů odmítá připojit.

Z analýzy zastupitele Davida Bodečka (Piráti), jejíž součástí jsou správkyní zatajené objednávky a faktury, vyplývá, že se dnes již bývalá správkyně Irena Mühlová dopustila podvodu. Místo toho, aby v souladu se smlouvou objekty sloužily výhradně dětem z Prahy 1, byly v minulosti využity k ubytování hostů tzv. načerno. V předchozím volebním období mezi ně patřili například úředníci z Ministerstva pro místní rozvoj. Zisky z ubytování nelegálních hostů si správkyně ponechala, přičemž smlouva s Prahou 1 jí přikazovala všechny hosty řádně hlásit a peníze ihned po skončení pobytu posílat na účet městské části.

Po dobu více než deseti let veškeré náklady na správu a provoz objektů, měsíčně ve výši až půl milionu korun, hradila Praha 1. „Vedení radnice je dlouhodobě zdrženlivé a odkazuje se na interní audity, k jejichž zpracování byly v minulosti ze strany správkyně dodány neúplné a zfalšované podklady. Kompetentní osoby naší radnice mají již delší dobu vše potřebné k dispozici. Nechápu, proč místo toho, aby se radnice k trestnímu oznámení z letošního ledna připojila, správkyni nejprve hájila a nyní se odkazuje na nově zadaný interní audit. Jeho výsledkem nemůže být nic jiného, než že správkyně opakovaně porušila smlouvu s Prahou 1,” popisuje Bodeček.

Podle našich informací radnice najala k posouzení pochybení správkyně externí právní kancelář Seifert a partneři. Místo toho, aby spolupracovala s policií a přihlásila se o škodu v řádech milionů korun, najímá městská část právníky za peníze daňových poplatníků, aby hledali řešení, jak obhájit podnikatelskou nenažranost Ireny Mühlové. 

Na další peníze v souvislosti s objekty Prahy 1 v Janově si Mühlová přišla v roce 2020 v době pandemie covid-19. V rámci kompenzačního bonusu Antivir jí přišlo na konto více než 1,5 milionu korun, jak vychází z odpovědí ministerstva práce. A to přesto, že si od MČ nechala vyplatit správcovskou odměnu v plné výši a nijak se o pomoci státu nezmínila.  
