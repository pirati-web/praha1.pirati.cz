---
layout: post
category: blog
title: 'Pirátor: Nechceme dopustit návrat do devadesátek. Za nás se Praha konečně rozvíjí'
date: '2022-08-09'
author: Pirátské listy
authorId: piratske.listy
image: articles/2021/2021-05-24-privatizace-obecniho-bytu-petr-arenberger.jpg
tags:
  - Pirátské listy
---

Zdeněk Hřib je čtvrtým rokem primátorem hlavního města Prahy. Za současným vedením Prahy je velký kus práce – staví se metro D, město zažívá tramvajový boom, rekordním tempem rostou nová P+R parkoviště a přemostění Vltavy, a hlavně pracujeme na zvýšení dostupnosti bydlení

**Zdeňku, jsou Piráti v Praze vidět? Určitě jsou.** 
Já si rozhodně nepřipadám nijak ve stínu. V čele Prahy řeším už druhou obří krizi – úspěšně jsme prošli pandemií a teď se potýkáme s válečnými uprchlíky z Ukrajiny. Hodně je vidět náš předseda Ivan Bartoš, který na Ministerstvu pro místní rozvoj řeší novelu stavebního zákona nebo AirbnB, Honza Lipavský pak na Ministerstvu zahraničí řeší aktuální mezinárodní otázky a vrací naši zemi zpátky na Západ. 

**Občas slýcháme, že Piráti v Praze nic velkého nedokázali.** 
Co budeme jednou říkat o první vládě Zdeňka Hřiba v Praze? Nejvíce nás kritizují lidé z koalice SPOLU, což je divné protože dvě třetiny tohoto uskupení – tedy TOP 09 a KDU-ČSL – s námi čtyři roky Prahu vedou. Myslím si, že je za námi velký kus práce. Zahájili jsme stavbu metra D, po 43 letech konečně nové linky v Praze. Za naší vlády nastal boom výstavby tramvajových tratí a rekordním tempem rostou i nová P+R parkoviště – otevřeli jsme více než tisíc nových míst, více než dvakrát tolik, co se udělalo za předchozích deset let. Postavili jsme znovu Trojskou lávku a stavíme Štvanickou lávku a Dvorecký most. Před pár dny jsme také představili vítězný návrh pro Vltavskou filharmonii, unikátní moderní stavbu, která bude přístupná všem. A hlavně pracujeme na dostupnosti bydlení. Loni bylo povoleno téměř 10 tisíc bytů v komerční výstavbě, což je rekord od roku 1989, rozjeli jsme Městskou nájemní agenturu a podobně. Pokračují také rekonstrukce náměstí, ale i dopravní sítě. 

**Musíme to opravit, říkají občas cedule u silnic. V Praze je to stejně, je to tak?** 
My máme odvahu dělat věci správně. Třeba o rekonstrukci Barrandovského mostu se mluvilo dlouho a začít se s tím mělo už za vlády Bohuslava Svobody, ale všichni se toho báli a nedělalo se nic. Kdyby se Barranďák nechal dál chátrat, mohl by spadnout podobně jako Trojská lávka nebo most v italském Janově, který byl stavěn stejnou technologií. Většina lidí si myslí, že za pád Trojské lávky mohlo hnutí ANO, protože lávka spadla za jejich vlády. Ve skutečnosti to však bylo způsobeno dlouhodobým zanedbáním údržby, včetně let, kdy tu vládla ODS. Opravy totiž nejsou moc populární – pásku si u toho nepřestřihnete. Jenže pak to může mít fatální následky, a to přece nikdo nechceme. 

**Jak se říká, budoucnost začíná nyní. Jaká bude Praha v příštích letech?** 
Zásadní pro budoucnost bude přístup k dopravě, bydlení a energetické soběstačnosti, která určí ceny energií. Ještě letos podáme žádost o územní rozhodnutí pro pokračování tunelu Blanka z Troji do Strašnic. Prioritou je také dokončení vnějšího Pražského okruhu – s tím je to ale složitější. Nestaví ho město, staví ho stát. Poslední zdržení je kvůli odvolání od starosty za ODS z městské části, kterou plánovaný nový úsek 511 ani neprochází. Odůvodněno je tím, že já ten okruh moc chci a proto je magistrát podjatý a nemůže o tom rozhodovat a přiložili tam fotky mého Facebooku, kde píšu, že ten okruh Praha potřebuje. Pro zlepšení dostupnosti bydlení jsme nedávno představili nový metropolitní plán. Je to nejzásadnější dokument pro rozvoj Prahy na následující desetiletí. Odblokuje výstavbu v brownfieldech, kde mohou v budoucnu vyrůst desítky tisíc nových bytů. Dokončujeme majetkové směny se státem, díky kterým získáme pozemky pro novou výstavbu městských bytů. Schválili jsme také klimatický plán města, který obsahuje 69 konkrétních projektů směřujících k  energetické soběstačnosti města a úsporám v peněženkách Pražanů. V plánu je bioplynová stanice, už se připravuje solární elektrárna, což bude 20 tisíc střech se solárními panely. Odpadní teplo z čističky vod budeme používat pro vytápění pomocí tepelných čerpadel. A přesně podle plánu sázíme milion stromů. 

**A co naopak nechceš, aby se v Praze opakovalo?** 
Opravdu nechci, aby se Praha vrátila do devadesátek, kdy tady se rozkrádalo ve velkém. Stejně tak nechci, aby na magistrátu  panoval extrémní chaos jako za primátorování Bohuslava Svobody, kdy se dvakrát změnila koalice a radní se střídali jako na orloji. Taková nestabilita nepřeje velkým dlouhodobým infrastrukturním projektům jako je metro nebo okruh. Nechci také, aby se vrátila doba zpackaných projektů typu Centrum Nová Palmovka nebo Operační středisko Malovanka, které napravujeme. Naopak chci, aby naše město už nikdy nepodlézalo nedemokratickým režimům jako je Čína nebo Rusko. 

**Zdražování neplánujeme, je to tak?** 
Jedním slovem: neplánujeme. Naprosto odmítám, že by se rušily slevy na dlouhodobé kupony v MHD pro seniory, děti, zdravotně postižené nebo lidi v hmotné nouzi, jak o tom mluví ODS. Obzvlášť v době, kdy se lidem všechno zdražuje. My jdeme úplně opačnou cestou. Ohrožené občany je třeba v krizi podpořit, ne jim ještě přitížit. Magistrátu jsme naopak naordinovali úspory, snížili počet úředníků o 7% a hospodaříme s vyrovnaným rozpočtemem. 

**Jak vidíš náš úspěch ve volbách? V roce 2018 nám dalo hlas 17 procent voličů.** 
Podle našich průzkumů letos volbu Pirátů v Praze zvažuje každý čtvrtý občan. Na kandidátce máme lidi se zkušenostmi z magistrátu i z městských částí. Na druhém místě je úspěšná místostarostka z Prahy 10 Jana Komrsková a hned za ní pak i radní pro bydlení Adam Zábranský. Jsme na vlně změny a budu moc rád, když v té změně budeme moci pokračovat. 

**Držme si palce a pojďme dělat věci správně!**
