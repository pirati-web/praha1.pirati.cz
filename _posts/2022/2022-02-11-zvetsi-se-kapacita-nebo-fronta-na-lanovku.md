---
layout: post
category: blog
title: 'Otevřený dopis: Piráti vyzývají občanskou společnost k spolupráci na programu!'
date: '2022-02-11'
author: Michal Polák
authorId: michal.polak
image: articles/2021/lanovka.jpg
tags:
  - doprava
---

Lanovka na Petřín k Praze 1 neodmyslitelně patří. Stále více se ale projevuje její největší problém – již nedostatečná kapacita.

Během hodiny je po dráze dlouhé zhruba půl kilometru schopná vyvézt 450 osob. Podle ROPIDu by však bylo potřeba kapacitu navýšit na 1125 až 2250 osob za hodinu. Pro představu – dle údajů z roku 2019 čekalo 788 lidí ve frontě 105 minut. 

Navíc, traťový svršek je opotřebený, podvozky vozů z roku 1931 vykazují částečné deformace a další vady. Na skříních vozů problémy zjištěny nebyly. Oprava podvozků vyjde na několik milionů korun.

Potřebnou opravu by bylo účelné využít k celkové rekonstrukci zahrnující navýšení kapacity lanovky, což by vyřešilo nejkritičtější místo v repertoáru Pražské integrované dopravy. Magistrát místo toho plánuje redesign vozů za 120 milionů, tedy náhradu stávajících vozů novými s téměř stejnými technickými parametry, zato s jiným designem. Redesign vozů a potřebná oprava tratě vyjdou dohromady zhruba na 210 milionů korun, nová kapacitní lanovka by stála asi 700 milionů. Pokud by rekonstrukce měla být financována z dotací EU, bylo by navýšení kapacity podmínkou.

Pražané si zaslouží, aby investice v řádu stovek milionů byla efektivní a sloužila k jejich plné spokojenosti. Je technicky realizovatelné, aby se všichni cestující dostali do lanovky bez fronty, a vzhledem k možné dotaci EU by nová kapacitní lanovka mohla stát daňové poplatníky méně než nové vozy v jiném designu.

Bylo by promarněnou šancí, kdyby lanovka po takto významné investici zůstala nadále bariérová, i když nalezení řešení vyhovujícího kritériím památkářů by nebylo jednoduché. Praha si nemůže dovolit nechat jedno ze svých největších turistických lákadel nedostupné pro všechny návštěvníky. Šlo by o ostudu světových rozměrů.


