---
layout: post
category: blog
title: 'Všechny čarodějnice na Kampě letos přežily'
date: '2022-05-03'
author: Petra Slezáková
authorId: petra.slezakova
image: articles/carodejnice.jpg
tags:
  - praha1
---

Noc před Prvním májem je tradičně zasvěcena pálení čarodějnic. Zvyk, dlouho udržovaný spíše na venkově, si před lety našel cestu i na Prahu 1, kde díky spolkové činnosti patří mezi tradiční akce. Piráti z Prahy 1 ani letos nechyběli a byli důstojnými reprezentanty ve svátek s nádechem tajemna a mystiky. 

V sobotu 30. dubna, po třech letech ovlivněné covid pandemií, proběhlo setkání čarodějnic a bosorek, které před sedmou hodinou večerní v průvodu z Malostranského náměstí dorazily na Kampu, aby tancem a zpěvem oslavily filipojakubskou noc. Letošní akce byla mimořádná v tom, že kromě stovek místních občanů se ji zúčastnila spousta ukrajinských uprchlíků. Všichni za tmy odcházeli s nadšením a krásnými vzpomínkami na jeden z našich již zaběhnutých zvyků. V převlecích čarodějů a čarodějnic byli zástupci Pirátů z Jedničky pro některé těžko rozpoznatelní. S velkým koštětem, výraznými červenými rty a žlutými sluchátky poletoval po Kampě David Bodeček, který měl podporu v Ivaně Antalové, Evě Fürstové, Láďovi Diblíkovi a spoustě dalších nadšených diváků.

> „Zatímco v pohádkách jsou čarodějnice ošklivé, těm našim to slušelo a já si díky organizátorům užil velkou zábavu,“ prohlásil David Bodeček, který směřoval individuální poděkování zejména Spolku občanů a přátel Malé Strany a Hradčan, Městské části Praha 1, Městské policii Praha 1, Sdružení výtvarníků Karlova mostu, Sboru dobrovolných hasičů Praha 1 a dalším dobrovolníkům.


