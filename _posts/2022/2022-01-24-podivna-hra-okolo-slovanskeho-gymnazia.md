---
layout: post
category: blog
title: 'Chce Praha 1 gymnázium ze svých prostor vystrnadit? Podivná hra vedení radnice'
date: '2022-01-24'
author: Michal Polák
authorId: michal.polak
image: articles/2021/slovgym2.jpg
tags:
  - školství
---

Praha, 24. ledna 2021 – Už zítra na Žofíně se ukáže ochota řešit osud gymnázia v Praze 1, nebo naopak snaha vyřadit tisk z programu a problém před veřejnosti skrýt. Piráti požadují na úterním zasedání zastupitelstva Prahy 1 projednat tisk, který by narovnal vztahy mezi městskou částí Praha 1 a jejím nájemcem v Masné ulici – 1. Slovanským gymnáziem. Rada MČ začátkem prosince pověřila starostu Petra Hejmu (STAN), aby se školou zahájil jednání o předčasném ukončení nájemní smlouvy, a to na základě nepřesných a zavádějících informací. Nestandardní byla také komunikace starosty s vedením gymnázia, které drží radnice Prahy 1 v nejistotě už několik měsíců. Po zájmu opozičních zastupitelů a veřejnosti se vedení městské části rozhodlo od předčasného ukončení nájmu ustoupit, zároveň však neprodloužit. Tím dostává gymnázium do patové situace.

> „Usnesení Rady ze 7. prosince považuji za nestandardní, vložit do věci jsem se rozhodl až na základě občanského podnětu, který kroky radnice považoval za snahu gymnázium z prostor v Masné ulici vyhnat,” popisuje situaci z loňského prosince zastupitel David Bodeček (Piráti), který je zpracovatelem a předkladatelem tisku. Analyzoval všechny potřebné materiály, na jejichž základě se Rada o délce nájmu rozhodovala. Poté, co byl kontaktován ředitelkou 1. Slovanského gymnázia Taťjanou Pergler, ověřoval Bodeček i věrohodnost informací prezentovaných vedení radnice u zástupců rodičů studentů školy. 

>„Výsledkem je nelogicky tvrdá klauzule v nájemní smlouvě a nepřesné a zavádějící informace v Důvodové zprávě, na jejichž základě Rada rozhodla. Bohužel kromě chybných faktických informací, zpráva, která je veřejnou přílohou usnesení Rady obsahuje i věty, které se dají považovat za xenofobní,” dodává Bodeček. Důvodová zpráva doslovně uvádí, že: Škola byla zřízena, aby poskytovala vzdělání zejména studentům z rusky mluvících zemí, kteří v roce 2015 tvořili 94 % žáků školy.

>„1. Slovanské gymnázium bylo založeno jako česká střední škola s mezinárodním charakterem pro všechny národnosti a rasy bez rozdílu. V prosinci 2021 na něm studovalo 69 % dětí s českým občanstvím, 5 % studentů má občanství zemí EU a 26 % studentů pochází z třetích zemí. Uvádění dat z roku 2015 je zavádějící, o prodloužení nájmu se začalo jednat až v prosinci loňského roku. V zahájení jednání o ukončení nájmu na základě jazykových odlišností žáků spatřujeme rasový podtext vůči menšinám žijícím v ČR,” uvádí Pergler, ředitelka gymnázia. Ta se snažila sjednat se starostou Hejmou schůzku o prodloužení nájmu už od loňského září, tedy – jak stanovuje smlouva – nejdříve dva roky před jejím vypršením. To má nastat 30. 6. 2023. Hejma nereagoval, v prosinci se pak za ředitelkou vydal sám s požadavkem smlouvu ukončit o rok dříve. Argumentoval potřebou prostor pro žáky ze ZŠ nám. Curieových, která ale v Důvodové zprávě, o níž se Rada opírá, nebyla nijak fakticky ošetřena. V obou případech je časový limit pro hledání nových prostor pro gymnázium téměř likvidační. 

Bodečkův materiál uvádí faktické informace, které evidentně chyběly během prosincového rozhodnutí Rady. 

> „To vedení radnice zaujalo, začalo s ředitelkou jednat, což považujeme za úspěch. Kvůli 250 studentům, kteří školu navštěvují, je ale třeba jasně říci, co bude po ukončení nasmlouvané doby nájmu. 1. Slovanské gymnázium v roce 2013 vytrhlo Praze 1 trn z paty, když obsadilo prázdnou budovu. Teď se Praha 1 chce škole odvděčit a vyprovodit ji poté, co se budova za cca 4 miliony rekonstruovala. Pokud budou k dispozici věrohodná data, že ZŠ nám. Curieových potřebuje rozšířit své zázemí, pak to bude relevantní důvod jednat. Ze zápisů školské rady a z inspekční zprávy příslušné školy nic takového nelze vyčíst, “ vysvětluje Bodeček. O schválení či vyřazení materiálu z navrženého programu se rozhodne v úterý již po 10:00 hod.

