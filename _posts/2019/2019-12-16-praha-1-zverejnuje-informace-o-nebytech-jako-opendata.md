---
date:         2019-12-16
tags:         praha-1
title:        "Praha 1 zveřejňuje seznam všech svých pronajatých nebytových prostor na pražském portálu Opendata"
image: 	      articles/david-bodecek.jpg
author:       Praha 1
---

Radnice Prahy 1 zveřejnila aktuální seznam pronájmů všech svých 1300 pronajatých nebytových prostor. Zapojila se tím do portálu otevřených dat opendata.praha.eu. Všichni tak nyní mají šanci nahlédnout do hospodaření městské části se svým majetkem. Příjmy městské části z pronájmů nebytových prostor dosahují tři čtvrtě miliardy korun ročně. 

Praha 1 spravuje velmi rozsáhlý nemovitý majetek, který čítá cca 1200 bytů a 1500 nebytových prostorů. Praxe při pronájmech nebytových prostor je často předmětem kritiky, radnice se nyní rozhodla seznam všech pronajatých prostor zveřejnit, včetně částky za měsíční nájem každé jednotky. 

> „Již několik let se o tomto kroku na Praze 1 pouze mluvilo a toto téma bylo spíše jako nášlapná mina, za kterou nikdo nechtěl mít zodpovědnost. Skrývání informací ohledně pronájmu majetku městské části vedlo vždy akorát tak k pletichaření a nekalostem. Touto transparentností dáváme nejen občanům Prahy 1 vánoční dárek. Velmi oceňuji, že byla radnice Praha 1 v tomto ohledu iniciativní a proaktivní a připojila se k magistrátnímu projektu otevřených dat. Byl bych rád, kdyby na naši práci navázaly i ostatní městské části a připojily se k nám. Prezentace pronájmu nebytových prostor v rámci otevřených dat je krokem odvážným a já doufám, že jej občané uvítají a budou využívat,” říká David Bodeček, radní pro majetkovou a bytovou politiku Prahy 1 (Piráti). „Běžnou praxí v předchozích letech bývalo, že se udělala veřejná soutěž o nejvhodnější nabídku ve správnou dobu tak, aby ji zaregistrovalo co nejméně potenciálních zájemců. Občan tak těžko zhodnotil, zda je výše nájemného v místě a čase obvyklá, protože k tomu neměl dostatek informací a neměl je kde nalézt,“ dodává radní Bodeček. 

Krok radnice okomentoval také radní hlavního města Prahy pro bydlení a transparentnost Adam Zábranský (Piráti), který dříve o tento seznam Prahu 1 žádal a úřad tehdy požadoval 115 000 Kč za poskytnutí těchto komplexních informací. 

> „Chtěl bych, aby všechny pražské radnice, nejen Magistrát hl. m. Prahy, působily transparentně a chovaly se vůči občanům otevřeně. Běžný obyvatel musí mít právo zhodnotit, zda městská část pronajímá majetek s péčí řádného hospodáře. Otevřená data budou sloužit komukoliv bezplatně, jsou dostupná ke stažení na internetu a budou použitelná bez omezení,” říká radní Adam Zábranský.  „Je vidět, že současné vedení Prahy 1 to s transparentností na rozdíl od předchozí koalice myslí opravdu vážně,“ dodává radní Zábranský. 

Seznam pronajatých prostor je dostupný na adrese: [http://opendata.praha.eu/organization/praha-1](http://opendata.praha.eu/organization/praha-1)
