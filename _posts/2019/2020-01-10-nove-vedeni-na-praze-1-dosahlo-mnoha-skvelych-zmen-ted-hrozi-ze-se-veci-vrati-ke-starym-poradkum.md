---
layout: post
category: blog
title: >-
  Nové vedení na Praze 1 dosáhlo mnoha skvělých změn. Teď hrozí, že se věci
  vrátí ke starým pořádkům
date: '2020-01-10 04:49pm'
author: Pavel Nazarský
image: nove-vedeni-na-praze1.jpg
tags: |-
  praha 1
  piráti
---
**Na začátku příštího týdne proběhne na Praze 1 mimořádné jednání zastupitelstva. Mezi hlavní body jednání je mimo jiné zařazeno i odvolání mého kolegy, stávajícího starosty Pavla Čižinského, a dalších členů rady. Mám vážné obavy, že pokud nastoupí do vedení této městské části nová koalice, ohrozí to zásadně vše dobré, co se nám za více než rok podařilo pro Prahu 1 udělat. Proto je podle mého názoru na čase se začít ptát, jak za celou znepokojivou situací stojí zákulisní lobby, která prosazuje soukromé zájmy kmotrů před zájmy našich občanů. **

Když nám občané Prahy 1 v komunálních volbách dali příležitost řídit naši městskou část, byli jsme plni nadějí. Měli jsme možnost ukázat veřejnosti, že to jde transparentně, poctivě a bez korupce. Troufám si tvrdit, že za rok a půl našeho působení, se nám podařilo prosadit mnoho změn. A i díky vstřícnému přístupu pražského magistrátu, jsme dokázali naši městskou část posunout od pochybných praktik “devadesátkových podnikatelů” do 21. století. Teď když hrozí, že se kvůli zradě našich koaličních partnerů z uskupení My co tady žijeme vrátí na radnici v samotném centru Prahy staré pořádky, tak nemohu celou situaci vnímat jinak, než jako naprosto bezprecedentní podraz na voličích. 

Chtěl bych proto říci, že já a moji straničtí kolegové, jsme odhodláni udělat vše proto, aby v čele Prahy 1 zůstala koalice, která chce pro svoje občany a rozvoj městské části to nejlepší. Rád bych také za celý klub Pirátů Praha 1 poděkoval občanské iniciativě #Praha1protikorupci, která v pondělí 13. ledna organizuje veřejnou debatu s občany za účasti politických představitelů naší městské části. Pevně věřím, že občanům není lhostejné další směřování na Praze 1 a přijdou si vyslechnout odpovědi naše i protistrany.

Mám vážné důvody se obávat, že pokud se na Praze 1 složí koalice nová, tak se na Praze 1:

* rozprodá i zbytek bytového fondu městské části pod cenou 
* problematika overturismu v centru se bude jen zhoršovat ve prospěch ryze obchodních zájmů
* na Václavské náměstí se nevrátí tramvaje, což zastaví celý plán rozvoje města
* zastaví se projekt Brány Prahy umožňující propojení parků podél magistrály a její ozdravnou transformaci na městskou třídu s kulturními stavbami reprezentující Prahu 21. století
* megalomanské projekty v okolí Masarykova nádraží dostanou zelenou
* městská část přestane bojovat proti nelegálním směnárnám
* přibyde ještě více heren, do centra se vrátí obří pandy, pivní kola, repliky veteránů a další atrakce
* postaví se nové hotely
* budou se nadále provozovat nelegální hotely v bytových domech namísto aby se v nich bydlelo
* nikdo nebude hlídat černé stavby
* z centra se stane skanzen
* postaví se další plavební komora v historické části města u Dětského ostrova 
* bude vzkvétat byznys založený na příjmech z turistů, městská část nebude bojovat proti vizuálnímu smogu, naopak se z centra stane jeden velký zábavní park
* nikdo nebude řešit otevírací dobu podniků v centru ani rušení nočního klidu, a tak bude život rezidentů čím dál tím těžší 
* zabrání se dokončení transformace úřadu, komise a výbory se uzavřou pro veřejnost a opozici, jak tomu bylo dříve
* nastartované procesy participace s občany budou upozaděny a odmítnuty

Jsem ale přesvědčen, že si naši občané zaslouží něco lepšího. 

Pavel Nazarský, místostarosta Prahy 1
