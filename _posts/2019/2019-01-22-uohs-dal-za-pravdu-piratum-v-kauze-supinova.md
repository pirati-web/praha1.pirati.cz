---
date:         2019-01-22
tags:         praha1 kauzy
title:        "ÚOHS dal za pravdu Pirátům, ČSSD na Praze 1 si dohazovala zakázky v rozporu se zákonem"
image: 	      articles/2019/uohs.jpg
author:       Martina Vacková
---

Praha, 22. ledna 2019 – Úřad pro ochranu hospodářské soutěže (ÚOHS) v půlce ledna uložil Praze 1 tři pokuty v souhrnné výši 270 000 korun. Pokuty udělil za nákupy kancelářského nábytku v období let 2013-2015, které byly v rozporu se zákonem. Podněty na ÚOHS v této věci [podávali v půlce roku 2018 Piráti](https://praha.pirati.cz/pirati-podali-to-ohledne-nabytku-na-praze-1.html), kteří též v kauze podali trestní oznámení.

> „V půlce minulého roku jsme upozornili na to, že koaliční ČSSD na Praze 1 přihrává své místní funkcionářce Michaele Šupinové zakázky za desítky milionů v rozporu se zákonem. Podali jsme kvůli tomu podnět na ÚOHS a trestní oznámení. Jsem rád, že nám nyní Úřad pro ochranu hospodářské soutěže dal za pravdu. Pokutu, kterou Praha 1 dostala, se pokusíme v souladu se zákonem vymoci po zodpovědných osobách,“ říká pirátský radní Prahy 1 pro oblast majetku David Bodeček, který podněty k antimonopolnímu úřadu podával.

Praha 1 od roku 2012 nakoupila od společnosti Spazio Designer Italiano nábytek za 28 milionů korun. Přitom, jak Piráti zjistili, jen malá část této částky byla kryta veřejnou zakázkou či vůbec nějakou smlouvou. Jednatelkou a spolumajitelkou společnosti je místní funkcionářka ČSSD Michaela Šupinová. 

> „Kauza nakupování nábytku na Praze 1 je klasický příklad levárny, proti kterým Piráti vždycky bojovali. ÚOHS nyní potvrdil, že radnice postupovala v rozporu se zákonem. Podle mě by ale případ měl mít i trestněprávní dohru,“ dodává dnešní pražský radní pro transparentnost Adam Zábranský, který kvůli „kauze nábytek“ podával trestní oznámení.