---
layout: post
category: blog
title: 'Piráti Prahy 1 na prahu roku 2024, pirátské hodnoty se vrátí do centra metropole'
date: '2024-01-25'
author: Piráti
image: miscellaneous/articles/2021/nerudova.jpg
tags:
  - Piráti
---

Praha, 24. ledna 2024 – Česká pirátská strana podnikla první kroky k obnově místního sdružení v Praze 1. V městské části začal působit přípravný tým, který je mezikrokem před vznikem místní organizace. Pražské předsednictvo a členové přípravného týmu očekávají, že k obnovení pirátské buňky v centru metropole by mohlo dojít již v letošním roce. 

Loňský rok se Piráti z Prahy 1 věnovali vnitřní ozdravné kúře poté, co krajské fórum rozhodlo s ohledem na personální nefunkčnost o zrušení místního sdružení. Stranické řady opustili dnes již bývalí kolegové a kolegyně nerespektující pirátské cíle a hodnoty, což nebylo slučitelné s jejich členstvím v České pirátské straně. Nyní je tu pro občany Prahy 1 přípravný tým, což je důležitý milník na cestě k obnovení pirátské buňky.

> „Náš tým tvoří lidé, kteří v Praze 1 opravdu žijí a jsou ochotni pro ni něco udělat. Většina z nás již byla součástí pirátského týmu v Praze 1 a víme, co místní občany pálí. Krajské předsednictvo nás plně podpořilo a v průběhu letošního roku počítáme s činností na úrovni místního sdružení, které se připraví na volby v roce 2026, a to jak do místního zastupitelstva, tak i do Senátu,” říká  vedoucí přípravného týmu Jana Raiterová.

> „Prahu 1 Piráti nikdy neopustili, bylo třeba, aby zchladly emoce a pročistil se náš tým, který musí nutně splňovat určitá pirátská kritéria. To se teď povedlo. Nyní tu stojíme v plné síle a těšíme se na práci pro Prahu 1. Víme, že tato městská část má dlouhodobě řadu problémů a současná reprezentace je ne vždy řeší v zájmu občanů. Věřím, že náš nový tým nebude prodlouženou rukou místních letitých lobbistů a že se do zastupitelstva po příštích volbách vrátíme silní,“ komentuje situaci v Praze 1 předseda pražských Pirátů Ondřej Chrást. 

Tým Pirátů v Praze 1 určitě již brzy poznáte nebo o něm uslyšíte. “Chceme pojmenovávat pravými jmény, co se u nás na jedničce děje. Budeme pečlivě sledovat každý krok radnice a kontrolovat práci vládnoucí koalice. Chceme ale také podporovat celostátní pirátskou politiku, konkrétně začneme s podporou našich kandidátů do evropských voleb. Rádi mezi námi přivítáme další příznivce, pro které je Praha 1, stejně jako pro nás, srdeční záležitost. Jsme připraveni spolupracovat s těmi, kteří chtějí pro centrum Prahy něco užitečného udělat,“ dodává Jana Raiterová.
