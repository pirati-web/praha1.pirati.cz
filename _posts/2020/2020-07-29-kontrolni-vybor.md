---
layout: post
category: blog
title: Vedení Prahy 1 dalo za pravdu předsedovi kontrolního výboru Bodečkovi, na pronájem prostoru V Kolkovně 8 vypíše novou soutěž
date: '2020-07-29'
author: David Bodeček
authorId: david.bodecek
image: articles/kolkovna.jpg
tags: 
  - pronájem
  - V Kolkovně 8
---

**Praha 29. července 2020 – David Bodeček uspěl se svou kritikou březnového rozhodnutí rady prodloužit smlouvu s firmou Gastro Staré Město, která provozuje 
restauraci na adrese V Kolkovně 8. Praha 1 poptávala výši nájmu formou záměru a dorazila nabídka na nájem 18 milionů korun ročně, kterou však 
městská část nevybrala. Vedení městské části ještě čtvrt roku po rozhodnutí rady tvrdilo, že nejvyšší nabídka nedávala ekonomicky smysl 
a upřednostnila nabídku o 9,5 milionů korun nižší, neboť dle ní hrozil soudní spor s firmou Gastro Staré Město za neuznání opce. V červenci 
však rada toto rozhodnutí revokovala a připravuje novou soutěž na pronájem nebytového prostoru.**

*„Chtěl bych pochválit starostu Petra Hejmu, že ačkoliv měl v ruce usnesení, které mu umožňovalo podepsat smlouvu, na základě níž by došlo k prodloužení 
nájmu se stávajícím pronajímatelem, a to až do roku 2034, tak vyčkal na vyhotovení právního stanoviska. To se shoduje s mým názorem a rozborem, který jsem 
prezentoval na květnovém zasedání zastupitelstva, že městská část by v případném soudním sporu s největší pravděpodobností vyhrála a neprodloužení opce 
by si obhájila,“* říká k tomu pirátský zastupitel a předseda kontrolního výboru David Bodeček.

Praha 1 nyní vypíše nové výběrové řízení, ve kterém bude moci přesně konkretizovat délku pronájmu, což byla jednou z problematických oblastí záměru, 
kvůli které bylo složité došlé nabídky mezi sebou porovnat. Ty totiž byly na 10 let, 15 let a dobu neurčitou.

*„V době, kdy stále řešíme šíření koronaviru a propad příjmů městské části byla by velká škoda, pokud by si městská část nechala ujít nejvyšší nabídku,“* 
říká k tomu Bodeček a připomíná, že společnost Gastro Celnice nabízela v předchozím záměru 18 milionů korun ročně a ještě 20 procent ze svého 
provozního zisku.

Současný provozovatel Gastro Staré Město doposud platil 1,9 milionu ročně, což je cena významně nižší než cena obvyklá. Přesto měl provozovatel problém 
s platební kázní, což vedlo k zamítnutí opce, která mohla smlouvu prodloužit o dalších 5 let.

Piráti z Prahy 1 od začátku jasně říkali, že nerozporují cenu pronájmu, ale ignorování nejvyšší nabídky od Gastro Celnice. *„Rada městské části rozhodně 
v březnu jasně nevysvětlila, proč si vybírá nabídku 8,5 milionu ročně, která je o 9,5 milionu horší než ta od společnosti Gastro Celnice,“* 
dodává Bodeček.

**Kontakt pro média:**

**David Bodeček**, zastupitel MČ Praha 1 a předseda kontrolní komise, tel: +420 775 592 183; mail: david.bodecek@pirati.cz

**Michal Polák**, PR Manažer KS Praha, tel: +420 608 517 127; mail: michal.polak@pirati.cz
