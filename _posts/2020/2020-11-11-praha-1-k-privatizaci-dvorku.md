---
layout: post
category: blog
title: "Radnice Prahy 1 usiluje o privatizaci dvorků, Pirátům vadí nízká cena i riziko zneužití na krátkodobé pronájmy"
date: '2020-11-11'
authorId: jitka.nazarska 
image: articles/2020/2020-11-11-vnitroblok.jpg
tags:
  - majetek
---

Praha 1, 10. 11. 2020 – Rada MČ Praha 1 na úterním zastupitelstvu přednesla svůj záměr odprodat 6 dvorků ve vlastnictví města společenstvím vlastníků na Praze 1 v ulicích Jeruzalemská, Újezd, Na Poříčí, Růžová, Haštalská a Mastná. Piráti Praha 1 vystoupili proti tomuto záměru a upozornili na nízkou cenu a potenciální zneužití na krátkodobé pronájmy Airbnb. Předkladatel, radní Jan Votoček (TOP 09), akceptoval naše výhrady a přerušil projednání svého bodu.

Předseda Kontrolního výboru David Bodeček během zasedání řekl, že tisky k privatizaci dvorků jsou nehlasovatelné. 

> „Podle mého názoru je třeba ke každému dvorku přistupovat jednotlivě, protože každý z nich je specifický. Jeden je luxusní a jiné jsou v dezolátním stavu,” poznamenal k tomu Bodeček.

Podle Pirátů z Prahy 1 není jasné, jestli Odbor technické a majetkové správy Prahy 1 jednal s pražským magistrátem a potvrdil si, že postup radnice je správný a v souladu se Zákonem o hlavním městě Praze.

Předseda výboru Bodeček upozornil na pochybnosti ohledně cen daných dvorků a absence některých posudků, které se cenově odlišovaly od ostatních. Jako příklad uvedl navrhovaný odprodej v Haštalské ulici za 617 tisíc korun, přestože jiný posudek vypracovaný pro městskou část dvorek ohodnotil částkou 1,5 milionu korun.

Usnesení rady také obsahovalo prokazatelnou lež, že městská část bere na vědomí zájem společenství vlastníků o odkup dvorků. Bodeček mluvil se všemi předsedy SVJ, kterých by se transakce týkala, a čtyři z nich ho informovali, že s městskou částí v této věci vůbec nejednali.

> „Předsedkyně jednoho z oslovených SVJ dokonce uvedla, že se jedná o nehoráznost městské části. Společenství vlastníků prý už čtyři roky usiluje o to, aby tamější propadlý dvorek městská část opravila,“ popsal zastupitel Bodeček.

Pirátský zastupitel Pavel Nazarský také upozornil na možnost, že dvorky by se snadno mohly stát součástí byznysu Airbnb. 

> „V záměru chybí nějaká pojistka, že dvorky nebudou využívány pro Airbnb,“ říká k tomu Nazarský.

Analýza Pirátů také ukázala, že lidé, kterým se byty v minulosti privatizovaly, často už samotné bytové jednotky vůbec nevlastní. 

> „Například v Ulici Růžová z patnácti bytových jednotek majitele změnilo již deset,“ informoval na zastupitelstvu Bodeček.

Celá situace vznikla v devadesátých letech, kdy tehdejší starosta Jan Bürgermeister rozhodl, že dvorky s rozlohou větší než 100 metrů čtverečních nebudou součástí privatizace, aby nezvyšovaly cenu, za kterou tehdejší nájemníci privatizovali.
