---
layout: post
category: blog
title: "Vedení Prahy 1 nadále mlží o nulové toleranci k technické hře neboli automatům"
date: '2020-09-10'
author: michal.polak
image: articles/2020/2020-09-10-hazard.jpg
tags:
  - Hazard
---

Praha 9. září – Současná koalice Prahy 1 (STAN, KDU-ČSL, ODS, TOP 09, ANO, IO) nalhává občanům, že je proti hazardu a herním automatům. Nicméně oficiálními stanovisky, které umožňují výjimky pro 1200 hracích automatů v centru města, hazard naopak podporují.

Jak je to ve skutečnosti, jsme se nedozvěděli ani na mimořádném zastupitelstvu Prahy 1 dne 9.9.2020, kde nebyl schválen program jednání, aby bylo občanům na jejich žádost s více jak 200 podpisy srozumitelně odpovězeno, jak to s podporou herních automatů v centru Prahy radnice opravdu myslí. Původně hovořila o nulové toleranci při zachování 9 kasin, ale nakonec trvá na zachování všech aktivních kasin na území městské části.

Zastupitelský klub Pirátů a Zelená pro Jedničku považuje mlžení starosty Petra Hejmy, radních Petra Burgra a Michala Cabana ze spolku My, co tady žijeme (STAN, KDÚ-ČSL, IO) za nedůstojné pohrdání občany, kterým NE hazardu sice slibují ve svých proklamacích, ve skutečnosti ale dělají opak. To jejich kolega radní Richard Bureš (ODS), který v automatech podniká, se za podporu hazardu nestydí. Zastupitelský klub Pirátů a Zelená pro Jedničku je za nulovou toleranci herním automatům v Praze 1, a to bez výjimek.

O fungování kasin se v uplynulých dnech byla přesvědčit také delegace zastupitelského klubu Pavel Nazarský, Jitka Nazarská a Tomáš Vích, která navštívila celkem 4 kasina (provozovny v OC Palladium, na Náměstí Republiky, v OC Kotva a v ulici Na Poříčí) Situace ve všech provozovnách byla obdobná. Drtivá většina prostoru zabíraly automaty na tzv. technickou hru a živá hra jako black jack, poker nebo ruleta byla pouhým doplňkem. Na některých místech nebyl po celou dobu přítomen krupiér.

> „Když jsme se bavili s provozovateli, tak nás ujišťovali, že každý hráč se před hraním musí registrovat. Bohužel ministerstvo financí už řadu let slibuje, že zprovozní registr, který by nepovolil hrát těm, kteří jsou dlužníky nebo jsou na ně dokonce vedené exekuce. Samotná registrace tak nemůže zabránit tomu, aby do tzv. kasin docházeli nejohroženější lidé, kteří se hazardem snaží řešit svou špatnou finanční situaci a dále se propadají do závislosti,“ říká k tomu zastupitel Nazarský.

V důvodové zprávě k nové hazardní vyhlášce HMP se píše, že se očekává pozvolné omezení činnosti provozovatelů hazardních her. Podle zprávy větší počet provozovatelů kasin opírá své zisky o provozování technických her a nikoliv živých her.

> „Při diskusi v jednotlivých kasinech nám vedoucí říkali, že si pokračování kasina bez technické hry vůbec neumí představit. Jeden z nich dokonce naznačil, že bez technické hry může provozovnu rovnou zavřít, protože se neuživí,“ říká k tomu zastupitelka Jitka Nazarská.

Na území Prahy 1 zůstává 20 adres, kde se provozuje hazard. Pro představu v celé Vídni jsou pouhá tři kasina.
