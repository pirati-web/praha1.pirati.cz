---
layout: post
category: blog
title: 'Vedení Prahy 1 chce prodloužit smlouvu provozovateli na lukrativní adrese v historickém centru, jiný zájemce však nabízí o 9,5 milionu vyšší nájemné'	
date: '2020-05-18'
author: David Bodeček		
image: articles/kolkovna.jpg		
tags:		
  - Kolkovna		
  - Privatizace		
  - Kšeftování s byty	
---
	

Vedení Prahy 1 chce prodloužit smlouvu provozovateli na lukrativní adrese v historickém centru, jiný zájemce však nabízí o 9,5 milionu vyšší nájemné

**Praha 18. května 2020 - Piráti Praha 1 budou na úterním zastupitelstvu požadovat vysvětlení kauzy kolem prodloužení smlouvy s firmou Gastro Staré Město s.r.o, která provozuje restauraci na adrese V Kolkovně 8. Praha 1 před uplynutím nájemní smlouvy poptávala výši nájmu formou záměru a dorazila nabídka na nájem 18 milionů korun ročně. Rada však přijala usnesení, že smlouva se prodlouží na 15 let se současným pronajímatelem, který nabídl pouze 8,5 milionu.**
*„Vyzval jsem pana starostu Petra Hejmu, aby usnesení rady zastavil a navrhl jeho zrušení. Podle názoru Pirátů na Praze 1 by bylo vhodné, aby městská část nevybrala žádného zájemce a vypsala nové výběrové řízení nebo záměr,“* říká k tomu pirátský zastupitel a předseda kontrolního výboru David Bodeček.

Městská část podle Pirátů současného provozovatele férově zvýhodnila v tom smyslu, že mu umožnila zlepšit svou původní nabídku 5,5 milionu. Společnost Gastro Staré Město ji využila a zvýšila na 8,5 milionu a tím ale dorovnala pouze druhou nejvyšší nabídku od Prague City Restaurace. Nabídka Gastro Celnice nebyla vůbec zohledněna, protože podle rady MČ je nerealistická.

Rada podle Bodečka nepřihlédla k tomu, že společnost Gastro Celnice nabídla kromě 18 milionů ročně také 20 procent z čistého zisku pro městskou část. „Tím se rada ani komise nezabývaly, a to je podle našeho názoru chyba,“ říká k tomu Bodeček. 

Současný provozovatel doposud platil 1,9 milionu ročně, což je cena významně nižší než cena obvyklá. Přesto měl provozovatel problém s platební kázní a úřad ho musel opakovaně upomínat. „Pokud mělo Gastro Staré Město problém včas platit 1,9 milionu, tak máme velkou pochybnost, zda by dokázalo platit nájem více než 4x vyšší,“ říká Bodeček. Součástí smlouvy byla také opce na pětileté prodloužení kontraktu, kterou městská část přísně, ale zcela spravedlivě neuznala. „Strach z možného soudního sporu je ale pouze kouřová clona. Těžko si umím představit argumentaci, která by ospravedlnila ztráty městské části, které mohou být v řádu desítek milionů,“ navazuje Bodeček.

Zvláštní je také délka pronájmu až do roku 2034. „Takto dlouhá délka smluv je obvyklý pro pronájem prostor, do kterých je třeba investovat velké peníze na rekonstrukci, aby je vůbec bylo možné používat. V tomto případě, kdy tam funguje restaurace a je možné okamžitě začít podnikat, to ekonomicky nedává smysl,“ říká předsedkyně zastupitelského klubu Jitka Nazarská. Městská část by za 15 let trvání smlouvy přišla nejméně o 140 milionů korun.

Piráti z Prahy 1 vůbec nechtějí rozporovat cenu pronájmu, která je k dané lokalitě obvyklá. K podobnému závěru pravděpodobně dojde také znalecký posudek, který si nechal zpracoval starosta Hejma. Problém je ignorování nejvyšší nabídky od Gastro Celnice. „Rada městské části rozhodně jasně nevysvětlila, proč si vybírá nabídku, která je o 9,5 milionu horší než ta od společnosti Gastro Celnice,“ uzavírá David Bodeček.
