---
layout: post
category: blog
title: VÝZVA K POMOCI PODNIKATELŮM – NÁJEMCŮM NEBYTOVÝCH PROSTOR MČ PRAHA 1, OBČANŮM PRAHY 1, KTEŘÍ MAJÍ PRONAJATÉ BYTOVÉ A NEBYTOVÉ PROSTORY, A ÚŘEDNIKŮM RADNICE PRAHY 1
date: '2020-03-29'
author: 
image: articles/2020-03-12-vyzva-k-pomoci-podnikatelum.jpg
tags:
  - platy
---

Ing. Petr Hejma
Starosta MČ Praha 1

V Praze dne 26. března 2020

Vážený pane starosto,
Rada MČ Praha 1 dne 17. března 2020 svým usnesením č. UR20_0337 přijala Mimořádná opatření k podpoře nájemníků MČ Praha 1 v důsledku vyhlášení nouzového stavu. Tímto opatřením byl/o: schválen odklad plateb nájemného za nebytové prostory svěřené MČ Praha 1, a to až do výše složené kauce s tím, že kauce bude nájemcem následně doplněna do 30.6.2021; uloženo umožnit v roce 2020 splácení nájemného ze složené kauce ve smyslu předcházejícího bodu; schváleno neuplatnit sankce z prodlení platby nájemného vzniklého od data Vládou ČR vyhlášeného nouzového stavu a dalších přijatých krizových opatření; uloženo pozastavit do odvolání účinnost valorizace nájemného za užívání nemovitých věcí svěřených MČ Praha 1; uloženo kompetentnímu členu rady předložit Radě MČ Praha 1 návrh dalších opatření ke zmírnění dopadů v souvislosti s přijatými usneseními Vlády ČR na podnikatele (nájemce nebytových prostor) na území MČ Praha 1, s termínem splnění do 30.6.2020 (!). 

Vážený pane starosto, děkujeme za schválení  uvedeného usnesení. Oceňujeme tato opatření, souhlasíme s nimi, ale nepovažujeme je za dostatečná.

Zastupitelský klub Piráti a Zelená Pro Jedničku bedlivě sleduje vývoj ekonomických následků vládou  přijatých opatření v souvislosti s koranovirem COVID-19, a to jak u našich občanů Prahy 1, tak i  u podnikatelů působících na území Prahy 1. Jsme si vědomi dopadů vládou nařízených opatření, a to pro obě uvedené skupiny. Radou doposud přijaté usnesení je pouhým kosmetickým náznakem pomoci. Nepovede k záchraně, ale jen k oddálení konce podnikání některých našich nájemců. Situaci obyvatel se sníženými příjmy nestačí řešit odvoláním valorizace.

Měly by se vyčíslit nutné náklady, které máme jako vlastníci majetku s jeho správou a údržbou, a tyto náklady umořovat kaucí tam, kde je podnikání nařízením vlády úplně znemožněno. Čili neumořovat nájem, ale pouze nutné náklady MČ, pod podmínkou, že po skončení mimořádných opatření bude nájemce pokračovat v činnosti. Zůstává ovšem otázka, jak bude MČ postupovat, pokud by se kauce vyčerpala.

Kde podnikání běží v omezeném režimu, je potřeba vejít v jednání s konkrétními nájemci a přizpůsobit výši nájemného současnému stavu (omezená pracovní doba, pokles zákazníků…), nebo je přímo vyzvat, aby si zažádali o slevu nájemného s doloženými důvody.

Další významnou skupinou postiženou nouzovými opatřeními jsou sami obyvatelé MČ Praha 1, a to zejména z důvodů ztráty nebo omezení příjmů. Snížit nájemné městského bytu by bylo nesystémové a v důsledku nespravedlivé vůči těm, kteří nebydlí v městských bytech. MČ by měla vypracovat a dát ve známost plán podpory těm obyvatelům, kteří se v důsledku nezaviněného snížení příjmů dostanou do svízelné situace.

Věříme, že MČ Praha 1 bude příkladem dobré praxe, která by mohla motivovat i soukromý sektor k podobným krokům. 

Vážený pane starosto, zastupitelský klub Piráti a Zelená Pro Jedničku vás žádá, aby na jednání nejbližšího zasedání Zastupitelstva MČ Praha 1 byl vypracován a předložen  materiál, na základě něhož bude navržena úleva nájemcům městské části a plán podpory lidí dotčených opatřeními.

Navrhujeme také, abyste na nejbližším zasedání Zastupitelstva MČ Praha 1 předložil návrh  motivační podpory těch zaměstnanců, kteří po celou dobu nouzového stavu  setrvávají v pracovní činnosti na naší radnici. 

Očekáváme, že zastupitelstvu bude předložen i materiál ke změně rozpočtu MČ Praha 1, protože v letošním roce lze očekávat minimální příjmy z pronájmů a naopak významné navýšení výdajů na sociální oblast a krizová opatření. Uvítali bychom v této souvislosti i zprávu, které investiční akce MČ Praha 1 budou pokračovat a které budou odloženy. Věříme, že se v investicích neobjeví nic nového, co by přímo nesouviselo s nouzovým stavem a jeho následky.

Děkujeme.
Jitka Nazarská
Předsedkyně klubu ZMČ Praha 1
Piráti a Zelená Pro Jedničku

Členi:
Mgr. David Bodeček, Mgr. Pavel Nazarský, Ing. Arch. Tomáš Vích, Mgr. Petr Kučera
