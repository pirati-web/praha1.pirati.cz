---
layout: post
category: blog
title: Konec privatizace na Praze 1, která v minulosti z nájemníků udělala milionáře
date: '2020-05-07'
author: David Bodeček
authorId: david.bodecek
image: articles/david-bodecek.jpg
tags: 
  - privatizace bytů
---

## Tisková zpráva

**Praha 21. května 2020 - Piráti Praha 1 plní volební slib. Na úterním zasedání zastupitelstva Prahy 1 bylo přijato usnesení, na základě něhož končí prodej obecních bytů za hubičku, a to v samotném centru hlavního města Prahy. Končí tak éra, ve které si bývalí nájemníci krátce po odkoupení bytů od Prahy 1 namastili kapsy. Mnoho vlastníků levně nabytý byt se ziskem prodalo a odstěhovalo se. Byty pak sloužily jako investiční prostředek pro provozování krátkodobého ubytování s velmi lukrativním výdělkem pro spekulanty s byty, a to na úkor trvale žijících obyvatel s nárokem na klidný život.**

Přes 5 tisíc obecních bytů si v minulosti od Prahy 1 odkoupili nájemníci, z nichž více než 60 procent bytů bylo následně přeprodáno. V některých případech až za dvacetinásobek ceny. *„Za zmínku stojí byt v ulici U Lužického semináře na Malé Straně. Byt o velikosti 81 metrů byl v roce 2007 nájemníkem od města odkoupen za 690 tisíc korun. Ještě než ho katastrální úřad stihl přepsat, došlo k přeprodeji bytu za částku 9,5 miliónů korun,“* říká k tomu pirátský zastupitel a předseda kontrolního výboru David Bodeček. V posledních letech naprosto degradoval hlavní cíl privatizace na Praze 1, kterým je poskytnutí jistoty bydlení občanům Prahy 1, kteří v bytech dlouhodobě žijí.

Bodeček během zasedání zastupitelstva upozornil na stále platné zásady prodeje, které jsou v rozporu se zákonem. Předchozí rada Pirátů, Praha Sobě, Zelených a hnutí My, co tady žijeme plánovala, že zásady vydá do dubna 2020, ale lednový převrat jim neumožnil věc dotáhnout. Bodeček vyzval, aby nově byla vytvořena pravidla a zdůvodnění, kdy nájemníkům bude moci Praha 1 byt prodat za cenu nižší než je cena obvyklá. Přitom bude nutné odchylku zdůvodnit. Doporučil, aby privatizovat mohl ten, kdo v bytě bydlí minimálně 20 let s podmínkou 20letého zpětného předkupního práva pro městskou část, a to za cenu, za kterou byt privatizoval. Bodečkem byly představeny konkrétní adresy objektů, ve kterých žijí starousedlíci dlouhou dobu čekající na privatizaci. Na tu není právní nárok, nicméně Bodeček odkázal na volební program Pirátů Praha 1, jehož splnění v záležitosti dokončení privatizačního procesu na Praze 1 považuje za důležité.

Bodeček v minulosti popsal příklad, kdy v roce 2018 došlo k prodeji obecního bytu v ulici Liliová o ploše 207 metrů nájemníkovi za 9,6 miliónu korun, přestože cena obvyklá byla dle znaleckého posudku 29 miliónu. *„Zdůvodnění odchylky ve výši 20 miliónů korun s odkazem na privatizační zásady z roku 1998 je dle sdělení něco, co nemůže být v roce 2020 akceptovatelné,“* domnívá se Bodeček. V tomto případě nájemník zastupitelům v prosinci 2017 tvrdil, že nikdy byt neprodá, ale o tři čtvrtě roku později byt stejně přeprodal a opět se značným ziskem.

Květnové zastupitelstvo bylo specifické tím, že v závěru jednání opustila zasedání většina opozičních zastupitelů na protest proti změně jednacího řádu, kdy bylo zkrácena doba trvání jednotlivých diskusních příspěvků a byla omezena demokratická diskuse. Na zasedání z taktických důvodů zůstal pouze jeden pirátský zastupitel, aby k bodu o privatizaci, který je důležitou součástí pirátského programu, mohl vystoupit. *„Jsme velmi rádi, že zastupitelstvo přijalo usnesení, které konstatuje, že prodej bytů bude v budoucnu probíhat podle podmínek, které nejsou v rozporu se zákonem,“* dodala k tomu předsedkyně pirátských zastupitelů Jitka Nazarská. Zastupitelstvo uložilo radě, aby do 30. 9. 2020 předložila nové Zásady pro prodej bytů na Praze 1. Tím bude zahájeno dokončení privatizačního procesu na území městské části Praha 1.

## Kontakt pro média:
- David Bodeček, zastupitel MČ Praha 1 a předseda kontrolní komise, tel: +420 775 592 183; mail: david.bodecek@pirati.cz
- Michal Polák, PR Manažer KS Praha, tel: +420 608 517 127; mail: michal.polak@pirati.cz
