---
layout: post
category: blog
title: Státní zástupkyně Krützner má pozastavenou funkci, kryla v minulosti záda starostovi Lomeckému
date: '2020-05-21'
author: David Bodeček
authorId: david.bodecek
image: articles/2020/2020-06-08-statni-zastupkyne.jpg
tags: 
  - státní zástupkyně
  - krutzner
---

**Sylva Krützner od konce měsíce května nesmí vykonávat svou agendu a pobírá pouze polovinu svého platu. Ministryně Marie Benešová dočasně pozastavila na konci měsíce její funkci. Státní zástupkyně čelí od března obvinění, že neodvedla daň z příjmu při získání obecního bytu na Praze 10. Piráti na Praze 1 zdokumentovali další případ podezřelého nabytí majetku ze strany státní zástupkyně.**

“Dočasné zproštění funkce, o které ministryně rozhodla, patrně znamená, že je zde vysoká pravděpodobnost, že v budoucnu Sylva Krützner nebude již moci vykonávat svou funkci, a to z toho důvodu, že je důvodné podezření, že spáchala trestný čin a že bude soudem odsouzena,” říká k tomu zastupitel Prahy 1 David Bodeček.

Příběh státní zástupkyně Sylvy Krützner začal v roce 2016, kdy státní zástupkyně za nevyjasněných okolností odložila trestní oznámení Bodečka, který se bránil skandálnímu trestnímu oznámení tehdejšího starosty Prahy 1 Oldřicha Lomeckého (TOP 09), který ve smyšleném příběhu naznačoval, že Bodeček je spolčen s policejním vyšetřovatelem Radkem Procházkou a snaží se společně zastrašovat zastupitele a úředníky na Praze 1. Bodeček od samého počátku považoval Lomeckého trestní oznámení jako pokus o umlčení jeho kritiky k systému podivných prodejů obecních bytů na Praze 1.

Policie v současné době prověřuje, zdali při získání obecních bytů na Praze 5 a 10 proběhlo ze strany Sylvy Krützner vše podle zákona. Policie ověřuje, jestli Krützner ve Vršovicích měla byt v nájmu dostatečně dlouho, aby ho od městské části mohla privatizovat. Státní zástupkyně nebývale rychle získala do svého majetku 73metrový obecní byt za 891 tisíc korun, ten za rok a půl prodala za 3,5 milionu. Podobné nejasnosti provázejí také získání bytu na Praze 5. Obecní byt na pražském Smíchově získala k nájemnímu bydlení příbuzná státní zástupkyně. Po třech letech dostala nabídku na odkup bytu o ploše 50 m2 za 1,7 milionu korun. Byt se po 3 měsících stal majetkem Sylvy Krützner, který ji byl darován.

Piráti na Praze 1 získali důkazy, že státní zástupkyně při zisku “služebního” obecního bytu ve Vršovicích podváděla. Uvedla, že všechny informace v žádosti jsou pravdivé, ale dokumenty dokládají, že tomu tak nebylo. Byt v Kišiněvské ulici na Praze 10 získala v druhé polovině roku 2008, ale o byt žádala v době, kdy byla pouhou právní čekatelkou. Že byl byt přidělen právní čekatelce působí krajně podezřele. Zároveň v žádosti zcela lživě uvedla, že nájemní smlouvu k bytu, který do té doby užívala, má pouze do konce roku 2007. Přitom tento byt nikdy neopustila, protože zde žila, a stále žije, ve společné domácnosti se svým partnerem a nynějším manželem Richardem Krütznerem.

„Už naše první setkání se zástupkyní bylo u nás na Praze 1 velice podezřelé. Naše bádání prokazatelně ukazuje, že se nejednalo o ojedinělou podivnost při vysvětlení podstaty privatizace obecního bytového fondu. Rodiče jejího manžela na konci roku 2003 privatizovali obecní byt o ploše 104 m2 v ulici Skořepka, kousek od Staroměstského náměstí, za částku 572 tisíc korun, aby ho o 3 měsíce později přeprodali za více než 5,5 milionu. Tedy čistý zisk za čtvrt roku z obecního bytu, ve kterém rodiče fakticky nežili s odkazem na jejich skutečný domov v Letech u Dobřichovic, je více než 5 milionu korun. Nedivím se, že JUDr. Krützner má svým způsobem podivný, až zvrácený pohled na prodej obecních bytů. Už jen při představě neplnění daňové povinnosti dané zákonem by si mělo Ministerstvo spravedlnosti vyjasnit, zda je pro něj myslitelné, aby v jeho řadách operoval člověk s takovýmto myšlením a s pošramocenou pověstí,“ dodává k tomu Bodeček.

**Kontakt pro média:**

**David Bodeček**, zastupitel MČ Praha 1 a předseda kontrolní komise, tel: +420 775 592 183; mail: david.bodecek@pirati.cz

**Michal Polák**, PR Manažer KS Praha, tel: +420 608 517 127; mail: michal.polak@pirati.cz
