---
layout: post
category: blog
title: "MAGISTRÁLA - historická příležitost pro všechny"
date: '2020-10-08'
authorId: tomas.vich 
image: articles/2020/2020-10-08-magistrala.jpg
tags:
  - Magistrála
  - workshop
  - vize a koncepce
---

Dne 22. září 2020 se uskutečnil v Zastupitelském sále Nové radnice MHMP workshop „Magistrála - vize a koncepce“, který jsme my Piráti Prahy 1 u I. náměstka primátora Petra Hlaváčka v červnu 2019 iniciovali. Zde je shrnutí našich podnětů, které věříme přispějí k veřejné diskuzi a k formulování jednoduchých praktických kroků směřujících k brzké realizaci vize zdravého města krátkých vzdáleností. Rozvoj neutěšeného okolí severojižní magistrály je historickou příležitostí a odpovědností naší porevoluční generace. Revitalizace jedinečného území hradeb Nového Města založeného před více jak 500 lety Karlem IV., které je dodnes kupodivu neurčité a transformační, musí sloužit obyvatelům současným i budoucím, stejně jako turistům, podnikatelům malým i větším, dopravcům a developerům, prostě všem, kdo mohou přinést život a atraktivitu do této oblasti. Proto je nejvyšší čas se o „magistrále“ začít spolu bavit a hledat společná řešení.

## Obecné cíle

Nejobecnějším cílem je zajistit udržitelný rozvoj území, tj. ochranu před aktuálně hrozícím sociálním, ekologickým a z toho plynoucím ekonomickým kolapsem fungování centra Prahy. Je třeba uskutečnit kulturní humanizaci magistrály, masivní rozvoj parků, dostupného bydlení, veřejných budov, železničního uzlu (tzv. Nového spojení II) a bezbariérově zapojit magistrálu do sítě pražských tříd. Jestli bude humanizovaná magistrála více připomínat vídeňskou Ringstrasse, pařížskou Champs-Élysées nebo newyorskou Broadway dnes nevíme, ale těšíme se, že se to brzy dozvíme!

## Konkrétní kroky

**Abychom se to brzy dozvěděli, je důležité provést následující kroky:**

1.  **Nejlepší možné řešení lze nalézt v  mezinárodní urbanistické soutěži**, kterou nemůže vypsat nikdo jiný než samotné Hlavní město Praha jako garant územního rozvoje. Tedy ne Penta a ČSAD holding, jak bylo navrženo na workshopu. Není možné, aby zadavatelem byly subjekty, které zde mají privátní zájmy. Soutěž musí vypsat, zformulovat, moderovat a vyhodnotit město Praha v úzké spolupráci  
    s městskými částmi a veřejností, kterých se fyzicky týká.
2.  **Urbanistická soutěž musí být vypsána na  celé území od Vltavské po Nuselský most**, případně šířeji, pokud se to ukáže účelné. Území kolem magistrály je komplexní problém, který nelze řešit per partes, protože problémy s ovzduším, dopravou a vysídlováním obyvatel jsou rovněž komplexní  
    a řešení jedné části nesmí zablokovat vhodná řešení v jiných částech.   
3.  **Zadání soutěže musí obsahovat jasný  názor Prahy na umístění významných veřejných budov**, zejména pro kulturu. Je třeba rozhodnout, zda jde o Národní knihovnu, Beaubourg, Filharmonii, Archeologické a Železniční muzeum, nebo i o Magistrát, Velkou tržnici a Hudební divadlo? Třicet let se  
    o těchto záměrech hovoří. To jsou skutečné motory zapojení magistrály do sítě pražských tříd, stejně jako se to povedlo Národnímu divadlu, Národnímu muzeu a Obecnímu domu před více jak sto lety.
4.  **Na příští workshop navrhujeme  pozvat k on-line účasti hosty z měst, která jsou svým přístupem a možnostmi bližší Praze** (Barcelona, Rotterdam, Vídeň), s příklady dobré praxe. Hosté se zkušeností z těchto měst (pp. J. C. Montiel / Barcelona Regional, Dr. W. Amann /Institute for Real Estate, Construction and Housing, Viena a A. Geuze /West 8, Rotterdam) již byli předjednáni na workshop plánovaný na podzim 2019 a bylo by vhodné je pozvat i nyní.    
5.  **Ustanovit projektový tým**, který bude vše koordinovat a transparentně řídit v souladu s platnými koncepcemi a strategickými dokumenty rozvoje Prahy. Projektový tým bude postupně vyhlašovat celkovou a následně dílčí urbanistické soutěže. Práci ukončí závaznou regulací pro řešené území, podle které bude možné soutěžit jednotlivé domy nebo bloky a postupně realizovat transformaci.

Děkujeme za nastartování procesu změny a věříme v další otevřený a transparentní postup za účasti laické i odborné veřejnosti. Tento podnět prosím vnímejte jako první otevření diskuse všech účastníků i zainteresovaných osob o tématech, která naznačil první workshop, jehož konání jsme iniciovali již před více než rokem.

Diskusní skupina na Facebooku: „Magistrála – vize a koncepce“ pro ty, kdo chtějí diskutovat: [https://www.facebook.com/groups/631570237506906/about](https://www.facebook.com/groups/631570237506906/about)

Těšíme se na společnou práci.
  
V Praze dne 5. října 2020  
Anna Vinklárková, Paul Vincent Koch, Karel Maier, Tomáš Vích, Vladan Hodek, Tomáš Raiter
