---
title: Otevřená a moderní radnice
campaignCategoryUid: 2022-komunalni
campaignGroupUid: volby-2022
uid: otevrena-a-moderni-radnice
order: 1
garant: david.bodecek
img: program/2022/bezpecnost.jpg
intro: >
  Chceme integrovat služby Prahy 1 do Portálu Pražana a nabízet je v digitální podobě.
Uděláme vše pro to, aby se Praha 1 stala jednou z nejtransparentnějších městských částí v
Česku. Úřad má být otevřený pro lidi, nikoliv nedobytnou pevností. Občané musí mít k
dispozici dostatek informací a nástrojů, aby mohli práci politiků a úředníků kontrolovat.
Zapojíme občany do rozhodování, protože věříme, že radnice, která se svými občany
nekomunikuje, nemůže dobře fungovat. Pomocí otevřenosti, efektivnosti, digitalizace a
participace správu Prahy 1 pro občany více zprůhledníme a zjednodušíme.

---

## Transparentnost s účastí občanů
- Zavedeme zveřejňování programů a zápisů z jednání Rady a budeme iniciovat zveřejňování podkladových materiálů k jednání Zastupitelstva tak, aby se s nimi mohla veřejnost v předstihu seznámit. Informovaný a angažovaný občan je nejlepším partnerem efektivní státní správy a samosprávy.
- Budeme prosazovat neanonymní, tedy jmenovité hlasování členů Rady.
- Zajistíme veřejné projednávání všech petic v příslušném poradním orgánu.
- Opozice dostane v obecních listech takový prostor, aby se i ona mohla vyjádřit k základním tématům rozvoje Prahy 1, a čtenáři tak získali názorově pluralitní informace.
- Jmenujeme redakční radu obecních listů z nominantů aktuálně zvoleného Zastupitelstva.
- Zaktualizujeme Jednací řád Zastupitelstva tak, aby se občané bez výjimky mohli během projednávání vyjadřovat ke všem projednávaným bodům.
- Prosadíme výrazné posílení role Kontrolního výboru tak, aby byl obsahově kompetentnější přijímat a řešit podněty veřejnosti. Vyrovnáme poměr jeho členů ve prospěch budoucí opozice, kontroly se nebojíme. Naopak zpětnou vazbu vítáme!
- Budeme prosazovat zřízení komisí pro veřejný prostor a bezbariérovost, pro dotační politiku a EU fondy a pro podporu spolkové činnosti.

## Partnerství úřadu s občany – jeho efektivní fungování, včasné poskytování důležitých informací

- Obíhat mají data, nikoliv lidé – podpoříme zapojení služeb Prahy 1 do Portálu Pražana a budeme prosazovat princip “once-only” /“jednou-jenom”/; nebudeme odobčana opakovaně vyžadovat údaje, které nám již poskytl.
- Vytvoříme nástroje na minimalizaci front při vyřizování záležitostí na pobočkách radnice:
-- Umožníme občanům vyřídit si po internetu vše, u čeho zákon výslovně nenařizuje osobní kontakt s úřadem.
-- V případě, že občan upřednostňuje osobní kontakt s radnicí, upravíme objednávkový systém tak, aby byl pružnější a efektivnější.
-- Ve spolupráci s pražskou Technickou správou komunikací budeme prosazovat zjednodušení procesu žádostí o zábory tak, aby žadatel nemusel navštěvovat vícero úřadů.
-- Zajistíme vytvoření radniční aplikace, na kterou bude mít každý občan možnost nahlásit problémy ve veřejném prostoru a radnice je bude aktivně řešit.
- Umožníme veřejné konzultace k významným bodům územního rozvoje, a to jak elektronicky, tak poštou. Při tvorbě všech plánů budeme dbát na principy participace občanů.
- Budeme i nadále prosazovat aktivní účast veřejnosti na jednání komisí a výborů.
- Zavedeme stálé diskuzní fórum městské části, kde budou občané moci komunikovat s politiky, úředníky i mezi sebou o tématech, které se týkají naší městské části.
- Zřídíme fórum pro mladé a také fórum pro seniory. Budeme realizovat diskuze s našimi komunálními politiky Praze 1, budeme si vyměňovat názory.
- O všech důležitých politických rozhodnutích budeme veřejnost informovat co nejdříve.
- Dohlédneme na podmínky transparentního výběrového řízení na funkci tajemníka radnice a na vedoucího stavebního úřadu. Ve spolupráci se stávajícím tajemníkem, a také napříč celým politickým spektrem, dohlédneme na realizaci a výběr takových osobností, které převezmou plnou odpovědnost za svěřenou oblast a budou zárukou profesionality.
- Zpřehledníme webové stránky Praha 1 tak, aby v nich byly snadno dohledatelné důležité informace o výběrových řízeních, o záměrech k pronájmům, k prodejům, k dotacím, k záborům, apod.
- Pohlídáme, aby Praha 1 a její příspěvkové organizace nadále naplňovaly zákonnou povinnost zveřejňovat smlouvy v registru smluv a této povinnosti se nevyhýbaly. Na pochybení budeme i nadále upozorňovat a dohlédneme na zajištění nápravy.
- Budeme spolupracovat s odborovou organizací radnice Prahy 1 a společně s ní zrevidujeme ustanovení kolektivní smlouvy, jehož výsledkem bude spokojenost úředníků a jejich motivace k pozitivnějšímu vztahu k našim občanům. Práce některých úředníků není adekvátně ohodnocena.
- Zřídíme funkci radničního mediátora (ombudsmana) mezi úředníky a veřejností. Iniciujeme diskuzi nad zřízením funkce hlavního architekta Prahy 1, který dohlédne, že návrhy a projekty nových a nově rekonstruovaných staveb se budou konzultovat s experty všech dotčených skupin obyvatel - např. z pražských organizací vozíčkářů nebo podobných organizací sdružujících osoby s postižením. Zajistíme naplňování
příslušné bezbariérové vyhlášky.
- Zřídíme službu „úřad do domu“ – starší, nemocní nebo zdravotně postižení občané si úřední záležitosti snadno vyřídí s pomocí úředníka, který za nimi přijde domů.
- Dohlédneme na dodržování 30-ti denní lhůty k vyřízení podnětů veřejnosti a sdělení odpovědí a reakcí ze strany radnice Prahy 1.
- Namátkově budeme auditovat obsah odpovědí na žádosti veřejnosti o poskytnutí informace podle zákona č. 106/1999 Sb., o svobodném přístupu k informacím.
- Budeme prověřovat obsah stížností a výsledky odvolání se proti úkonům radnice Prahy 1 v konkrétních záležitostech.
- Dohlédneme, aby odpovědi na interpelace veřejnosti byly ze strany politiků odeslány do 30-ti dnů a obsahovaly informace v interpelacích vyžadované. Během zasedání Zastupitelstva prodloužíme dobu pro interpelace veřejnosti a umožníme všem, aby mohli krátce reagovat na odpovědi interpelovaných. Už žádné
interpelace, na které politici odmítají reagovat a vyhýbají se tak komunikaci se svými občany.

## Participace

- Aktivní účast občanů na rozvoji Prahy 1 je pro nás klíčová. Občané budou mít možnost navrhnout svá vlastní vylepšení Prahy 1. Každoročně vyčleníme část finančních prostředků k participativnímu rozpočtu, aby občané sami navrhli a v hlasování rozhodli o rozdělení financí.
- Ke všem důležitým rozhodnutím svoláme veřejnou debatu, vysvětlíme nejasnosti a vyslechneme si názor občanů. Zakomponování výstupů anket, referend a veřejných prezentací organizovaných, u klíčových otázek a zásadních investičních akcí v dostatečném předstihu, je pro nás nedílnou součástí rozhodování.
- Názor občanů nás zajímá, bude brán jako důležitý poradní hlas každého významného projektu.
- Spustíme agendu občanských podnětů. Veřejné vedení agendy umožní širokou diskuzi občanů, iniciativ, spolků, odborníků, zastupitelů. Zásadní podněty budou předkládány na jednání komisí a výborů. Jejich závěr bude doporučující pro rozhodování Rady a Zastupitelstva.
- Obnovíme komisi pro participaci, jejíž statut rozšíříme směrem k větší akčnosti a odpovědnosti za realizace na území Prahy 1.
- Nově prosadíme veřejnou diskuzi před schvalováním rozpočtu městské části na příští období.

## Průhledné a odpovědné hospodaření

- Zveřejníme všechny informace týkající se veřejného majetku. Občan má právo vědět, o čem Zastupitelstvo rozhoduje za jeho peníze.
- Na webové stránce zveřejníme realizované platby Prahy 1 a všech jejich příspěvkových organizací, a to ke všem dodavatelům až do úrovně jednotlivých dokladů, tzv. rozklikávací rozpočet. Občané tak budou moci vidět, za co konkrétně Radnice finanční prostředky vydává.
-  Nadále budeme požadovat majetková přiznání politiků. Všichni naši zvolení zastupitelé se podpisem zaváží dodržovat Etický kodex člena Zastupitelstva a budou ho dodržovat.
- Zrevidujeme pravidla pro filmaře, zejména pro parkování jejich techniky na území Prahy 1. O parkování filmové techniky a o natáčení bude mít organizátor povinnost informovat obyvatele žijící v dané lokalitě písemnou informací vloženou do poštovních schránek obyvatel, v blízkosti jejich domovů bude nutné zajistit
adekvátní počet náhradních parkovacích míst – např. na komerčních parkovištích bez poplatku pro občany Prahy 1 po celou dobu záboru veřejného prostranství.
- Pravidla parkování k realizaci svatebních obřadů upravíme ve výraznější prospěch občanů Prahy 1. Snoubenci s trvalým pobytem na Praze 1 na celém území Prahy 1 nově nebudou platit v rámci svatebního obřadu poplatek za zábor veřejného prostranství.
- Veřejné peníze poskytneme jen transparentním subjektům, s vyloučením střetu zájmů a s čitelnou vlastnickou strukturou.

## Veřejné zakázky

- Zásadní projekty a rozvojové cíle Prahy 1 budeme zveřejňovat s dostatečným předstihem, a organizovat veřejná setkání a ankety tak, aby se informace dostaly k co největšímu počtu obyvatel. Nebudeme se bát realizovat i místní referenda. Nezapomeneme ani na účast zástupců zvlášť zranitelným skupin obyvatel / s postižením, senioři a další/.
- Parametry soutěžení veřejných zakázek rozšíříme o předem definované kvalifikační předpoklady pro garanci co nejvyšší kvality její realizace. Nejlevnější neznamená vždy nejlepší.
- Prosadíme povinnost otevřených řízení při výběru dodavatelů veřejných zakázek malého rozsahu, tedy i u zakázek, u kterých to výslovně neukládá zákon. Budeme zakázky zveřejňovat zejména mimo období svátků a prázdnin, budeme využívat dostatečně dlouhé lhůty pro podání nabídek. Požadavky na zakázku stanovíme přiměřeně její složitosti a velikosti, aby nedocházelo ke zbytečnému omezení počtu soutěžících.
- Budeme usilovat o efektivní digitalizaci řízení a na webové stránce Prahy 1 zavedeme předběžná oznámení, vč. nadlimitních i podlimitních veřejných zakázek, a to se všemi náležitostmi – včetně veškerých informací o zadávacích kritériích. Skončíme se zakázkami „šitými na míru“.
- Budeme nekompromisně dohlížet na naplňování zákonné povinnosti zveřejňovat ve Sbírce listin účetní závěrku za posledních 5 let, na transparentní vlastnická strukturu žadatelů a na zabránění střetu zájmů. Soutěžit umožníme jen těm, kteří zveřejňují koncové vlastníky.

## Dotační politika

- Transparentními dotačními procesy a digitalizací pozitivně ovlivníme počet a kvalitu zájemců. Klientelismus ani korupce u nás nemá místo.
- Informace o dotacích budeme zveřejňovat uživatelsky dostupně na webu radnice. Budeme zveřejňovat údaje o úspěšných i neúspěšných projektech a žadatelích. Veškeré výsledky dotačních řízení srozumitelně odůvodníme.
- Budeme usilovat, aby část dotační a výběrové komise byla obsazeny odborníky a těmi, kteří mají s danou oblastí prokazatelnou zkušenost.
- Zrevidujeme a zaktualizujeme podmínky dotací ve prospěch těch, kteří svoji aktivitu směřují primárně na zkvalitnění veřejného prostoru pro občany Prahy 1 s citlivostí k historickému kulturnímu dědictví, a dodržují zásady udržitelného rozvoje mezi něž patří i bezbariérovost.
